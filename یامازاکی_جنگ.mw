[[پرونده:War Council Before the Battle of Yamazaki.jpg|بندانگشتی|يامازاكي جنگ ايله جار - [[تويوتومي هيده يوشي]] خو دوده‌ٰن امره]]
يامازاكي ( ژاپوني: 山崎の戦い – يامازاكي نو تاتاكائو) ايتا جنگ بو سال  1582 ژاپون مئن. بين [[تويوتومي هيده يوشي]] و [[آكيچي ميتسوهيده]].
آكيچي ميتسوهيده  [[اؤدا نوبوناگا]] خلابر بو ، و ايتا كودتا مئن ، به نوبوناگا فوتوركسته و اونه كوشه و كيوتو  تصرف بوگوده. ولي بعد سيزده روج كي دوراسته. [[تويوتومي هيده يوشي]] ايتا دئه نوبوناگا خلابران بو ، يامازاكي صارا دورون ، ميتسوهيده امره بجنگسته و اونه كوشه. و هتويي هيديوشي ، نوبوناگا جانشين بوبوسته.

=قبل جنگ =
وختي آكيچي ميتسوهيده  ، ضد نوبوناگا كودتا بوگوده و اونه بوكوشته. [[تويوتومي هيده يوشي]] ، [[موري كوگا]] امره كرا جنگستي. ميتسوهيده وختي نوبوناگايه كوشه. چندتا قاصد، [[موري كوگا]] ورجا اوسي بوگوده و اوشانه جه بخواسته همديگر امره  ضد هيده يوشي  ايله جار بوكونيد. ولي هيده يوشي خلابران بِتَنستيد قاصدان اويرا كونيد. و هيده يوشي  بفهمسته كي اونه چكنه ، يعني نوبوناگا كوشته بوبوسته و ميتسوهيده اونه جانشين بوبوسته. و هسه خوايه بعد نوبوناگا اونم بوكشه . هيده يوشي  واناشته كي [[موري كوگا]] اَ موضوعه آگاه بِبه. و اوشانه امره صلح بوگوده و توند و چسب خو حشر و مايه دار امره سمت ميتسوهيده بوشو. هيده يوشي جنگ واستي شتاب دشتي و پور تسكه ديل بو. وي خو رستران پور سختي بدأ. و هر روج مئن سي تا چهل كيلومتر راشي سر دوارستيد. 
[[پرونده:Yamazaki04.jpg|بندانگشتی|يامازاكي سنگ بنيويشته]]
ميتسوهيده يامازاكي صارا مئن، دوتا قلا داشتي و اونه خلابران هيده يوشي فوتورك رافا ايسا بيد. ميتسوهيده حشرومايه دار ، دوشمن امره تناسب نَشتي و كوچي تر بو. وي پور تلاش بوگوده مردوم ديلا بدس باوره تا اونه هواخواه بئبيد. تا خو خلابران پورتر و خو حشر و مايه دار پيله تر بوكونه.
دو هفته جه ميتسوهيده خيانت ندوارسته بو كي [[تويوتومي هيده يوشي]] خوره به يامازاكي فأرسه و ميتسوهيده مزربانان فوتوركسته.  ميتسوهيده كله بست ،  بين روخان و كول ورجا بو و  هيده يوشي پيشروي جولو بنه بر بوگوده.
هيدهيوشي خو كله بست َ يامازاكي حومه ايتا گومار جا كي  اونه تننوزان دوخاديد چكوده. كي [[كيوتو]] تصرف و دَشتن واستي ايتا آچچار (كليد) بو. هيده يوشي خو دوده (سردار) بنام [[ناكاگاوا كيوهيده]] تأمين امنيت صارا مئن اوسي بوگوده . و هيده يوشي خو پيله حشرومايه دار بخش امره يامازاكي بوشو و اونه خلابران كول جور جما بوستيد. كي هيده يوشي واستي ايتا مزيت بو.

ميتسوهيده خو حشرومايه دار امره ايتا كوچي روخان پوشت ايسا بو كي اَ روخان ˇ نام اينميوجي گاوا بو. ميتسوهيده جاجيگاه دفاع گودن واستي پور خوجير بو. اؤ شبه مئن هيده يوشي چندتا [[نينجا]] اوسي بوگوده بو ميتسوهيده كله بست ورجا و اوشانه چادران و خيمه بل تاوديد و هتويي ميتسوهيده خلابرانا دَپركانه و  گيجا گوديد.

==كله گيفتن==
صوبه سر، اصلي كله گيفتن آغازا بوسته و هيده يوشي خلابران ، ميتسوهيده كله بستَ اينميوجي گاوا روخان سر فوتوركستيد. و دوشمن خلابران  روخان سر كرا دوارستيد تا ايتا گومار دامون بنام تننوزان خوشانه جيگا بديد. ولي هيده يوشي خلابران ، [[شمخال توفنگ]] امره اوشانه فوداشتيد، ميتسوهيده خلابران پس بينيشديد. وختي هيده يوشي اشوانه جيويشتنه فاندرسته ، اونه ديل پور قورص بوبوسته كي خو حشرومايه دارˇ  راست ˇ جناح امره ، روخان سر دواره و ميتسوهيده حشرومايه دارˇ خط مقدمه فوتوركه. وختي پيشروي بوگوديد ، حشرومايه دارˇ چپ ˇ جناح اوشانه مولحق بوبوستيد. پور ميتسوهيده خلابران جنگ جه جيويشتيد. فقط دويست كس ميتسوهيده امره بماستيد و اوشان هيده يوشي پيله حشرومايه دار فوتورك سر كوشته بوبوستيد.
[[پرونده:Yamazaki02.jpg|بندانگشتی|يامازاكي صارا]]
ميتسوهيده خلابران دَپرك امره جنگ مئن جيويشتيد و خبرا گيفتيد كي هيده يوشي خلابران اوشانه دونبال سر كرا آييد. ميتسوهيده خو خلابران جه پور تر جيويشته و بوشو شهر اوگوروسو. اويه اويرا بوسته و هويه چندتا دوزد اونه بوكوشتيد. 
ولي هتويي چو دكفته كي ايتا دهاتي مرداك ،  ناكامورا نام خو باميو پيشدار امره اونه بوكوشته.
ولي هنده چو دَكفته كي ميتسوهيده كوشته نوبوسته و ايتا دئه تازه زندگي مئن كيشيش بوبوسته و جوخوس جوخوسي (دَخوسي) زندگي بوگوده.

[[تويوتومي هيده يوشي]] اَ پيروزي امره بِتنسته ايتا سردي مَنستن سياست مئن بوجور بشه و نوبونگا جا سر بنيشته و اونه صاراي تصرف و بازون  [[ژاپون]] تمام فتح بوكونه.
