'''خان احمد خان گيلاني''' (بزأرۊج ۹۴۲ - بمۊرده ۱۰۰۵ ه.ق) [[کارکیا|کيایئن]]  ٚ آخري شا [[گيلان]] ٚ مئن بؤ. خان احمد يک ساله کي بؤ أن ٚ پئر بمۊرد ؤ هين ٚ وأسي خان احد يک سالگي جي کارکیا بؤ ؤ خۊ پئر ٚ جانشين وکت. تا ۹۷۵ ه.ق [[يه پيش|بیه‌پيش]] ؤ ايمه تمؤم ٚ گیلان ٚ  مئن حؤکۊمت بؤگۊد.

خان احمد، [[شا طهماسب|شاه طهماسپ]] ٚ فرمان ٚ أمرأ دؤنزه ايمامي مذهب-ه زيدیه جا دؤجین بؤگۊد، ولي وختي کي عۊثمانئن ٚ أمرأ ارتیباط پيدا بؤگۊد ؤ خأس شيروان ؤ [[لاجؤن]] ٚ مئن سرباز جمأکۊنه تا [[قزوينˇ اۊستان|قزوين]]-ه بيره، شاه طهماسپ ٚ چۊم ٚ جي بکت. أ سال ٚ ميأن بؤ کي شا طهماسپ ٚ دستۊر ٚ أمرأ خان احمد-ه بگيفتأن ؤ زينداني بؤدن.

سال ٚ ۹۸۵ ه.ق مئن کي خؤدا بنده دؤره بؤ، خان احمد زيندان ٚ جي برجه(بيرين) بۊمأ ؤ هأنده حؤکۊمت-ه فرسه.

وختي کي شا عباس، ايران ٚ حؤکۊمت-ه به دس بگيت، گيلان ٚ ابريشم ؤ خۊجير مؤقعيتي کي دأشت ؤ اۊرا جم اين ٚ وأسي کي خان احمد ٚ حؤکۊمت-ه کي عۊثمانئن ٚ أمرأ ارتيباط دأشته سۊلأ بأده ؤ جه مئن بؤبۊره، گيلان ٚ ره حمله بؤگۊد ؤ خان احمد خان-ه دشکن(شکست) هأدأ،خان احمد ، دشکن خؤردن ٚ پسي شيروان ٚ را جیویشته.خان احمد خۊ عمر ٚ دئباخه_أ [[استا|ايستامبۊل]] ؤ [[بغداد]] ٚ مئن بسأ.

خان احمد چن مرته هأکش وأکش بؤگۊد کي گيلان-ه شا عباس ٚ جي پسأ گيره بژي(ولي) مؤفق نؤبۊسته.خان احمد هؤنر ؤ دابؤن ؤ فرهنگ-ه پۊر أميت دأ ؤ أن ٚ دربار هۊنرمندان ؤ شاعران ٚ جيگا بؤ،عاريفان ؤ دانيش دؤناني چۊن فغفور لاهيجی(شاعر) ؤ اۊستاد زيتۊن چهارتاري(پيله مزقانچي) اۊن ٚ خيدمت هيسأ بؤن.سرأخر ني سال ۱۰۰۵ ه.ق مئن بمۊرد ؤ نجف ٚ مئن دفنا بؤ.

== چئه بؤبؤن ؤ کارکيايي أوأيل ==
خان احمد خان ٚ پئر([[دومي کارکيا حسن]])برأر-ه چيره بؤن ٚ پسي بيه پيش ٚ کارکيا وکت.کارکيا حسن سال ۹۴۳ ه.ق مئن طاعۊن بگيت ؤ بؤمۊرد.

خان احمد خان ٚ کارکيايي زأکي مئن ٚ ره دۊته روايت وۊجۊد دأره:

۱_خان احمد خان يک سالگي جي اميره عباس ٚ هأکش وأکش ٚ أمرأ خۊ پئر ٚ جانشين بؤبؤ،ولي شا طهماسپ اين ٚ وأسي کي خان احمد حلأ تر وچأ بؤ،خان احمد خان ٚ برأر-ه يني بهرام ميرزا  ره موقتا بيه پيش ٚ کارکيا بؤگۊد،بهرام ميرزا حؤکم ٚ گيتن ٚ پسي ديليمان ٚ مئن استيقرار بگيت. 
[[فاىل:Tahmasb-1.jpg|بندانگشتی|شا طهماسپ ٚ تاتايي چلسؤتۊن ٚ ميأن|جایگزین=]]
چن ما بعد بهرام يته پيله کسان-ه يني کيا خور کيا کي مردۊم ٚ ميأن محبۊب بؤ ره زيندان توأدأ،هين ٚ وأسي مردۊم شۊرش بؤدن ؤ بهرام‌-ه دشکن هأدأن، بهرام ني قزوين ٚ را جيويشته.بهرام ٚ کارکيايي بيه پیش ٚ مئن يک سال ويشتر أرش(طول) نأکشه.

۲_خان احمد خان اميره عباس ٚ هأکش وأکش ٚ أمرأ کارکيا وکت ؤ شا طهماسپ خان احمد خان-ه تربيت بؤگۊد ؤ خان احمد کي پيلا تر بؤبؤ خئلي زود کارکيايي چم-ه بيأمۊجه ؤ جۊواني ميأن تي تي خانم يني چپک ٚ لاکۊ أمرأ ازديواج بؤگۊد ؤ يته وچه بيأردن کي [[شا طهماسپ]] أنه نؤم-ه بنأ حسن. 

== خان احمد ٚ کارکيايي بيه پس ٚ مئن ==
[[فاىل:RudkhanCastle.JPG|بندانگشتی|قله رۊخان ٚ تاتايي]]
صفوئن هميشک خأستن کي گيلان ٚ شاهان ٚ وگيرن ؤ گيلان-ه خۊ مطيع بؤنن.[[امير دوباج فۊمني|اميره دباج فؤمني]] کي [[اسحاقوندئن|اسحاقوندؤن]] ٚ کارکيا بؤ اوولي کسي ايسه کي صفوئن ٚ دؤره مئن،ايطاعت ٚ جي سرپيچي بۊگۊد ؤ [[قلعه رۊخان]]-ه هأنده چاکۊني بؤگۊد ؤ اۊيندر ٚ جي صفوئن ٚ برأبر هيسأن-ه سرأگيت، ولي دشکن بؤخؤرد ؤ دربند ٚ را جيويشته،سرأخر ني اميره دباج-ه بگيتن ؤ تبريز ٚ مئن دار بزأن.

اميره دباج ٚ مۊردن ٚ پسي شا طهماسپ بدئه کي بيه پس بي صأحب بۊبۊسته ؤ اين ٚ وأسي کي هأند بيه پس ٚ مئن شۊرش ونکه سال ۹۴۵ ه.ق میأن خان احمد خان-ه دستۊر هأدأ کي بيه پس-ه به خۊ قلمرؤ بچربأنه ؤ در عوض سالانه يته باژ صفوي دربار-ه هأده.

== بيه پس-ه فگن گۊدن ==
[[عبدالفاتح فۊمني]] کيتاب ٚ ميأن بنيویشته نأ،خان احمد خان ۲۰ هيزار نيرۊ ؤ شا طهماسپ ٚ حؤکم ٚ أمرأ بيه پس-ه فگن بؤگۊد،با أنکي ۵۰۰۰ ته بيه پسي ره بؤکۊشت ولي هأنده ني نؤتۊنس کؤل ٚ بيه پس-ه بيره،ولي در عوض رشت-ه تاراج بۊگۊد.خان احمد مرتئن بيه پس-ه حمله بؤگۊد ؤ هر سفه پۊر غنائم گير هأورد ٚ نأ بؤ يا بخشي جه بيه پس-ه تصرف گۊد نأ بؤ.

== اميره شاهرخ ٚ کارکيايي ==
سال ٚ ۹۵۰ ه.ق مئن،بيه پسئن [[اميره شاهرخ]]-ه کي خؤئبه(خؤرره) اميره دباج  ٚ برأر خؤند ٚ نأ بؤ ره مؤلحق بۊبۊستن ؤ اميره شاهرخ تا ۹۰۵۷ ه.ق بيه پس ٚ مئن کارکيايي بؤگۊد.اميره شاهرخ اي را جي احمد خان-ه کي خأس اۊن بگينه أمرأ طرف بؤ ؤ اۊ را جئم توان ٚ أنه ندأشت کي قزلباشؤن-ه باژ هأده،هين ٚ وأسي گيلان ٚ جي بؤشؤ برجه ؤ جيويشته ولي قزلباشؤن أنه بگيتن ؤ تبريز ٚ مئن دار بزأن.اميره مۊردن ٚ پسي بيه پس،گاو دأکته بازار بۊبۊست.

== محمۊد ==
شا طهماسپ سال ٚ ۹۶۵ ه.ق مئن بيه پس ٚ کارکيايي ره محمۊد-ه هدأ محمۊد ني [[رشت]]-ه خۊ نيشتٚگا دؤجين بۊگۊد.محمۊد ۵ سال کارکيايي پسي،شا دستۊر ٚ أمرأ شيراز ٚ مئن تبعيد بۊبؤ.شا طهماسپ مير غياث الدين-ه محمۊد ٚ معلم،شيراز ٚ مئن بۊگۊد.کيانئن ؤ اسحاقوندؤن هميشک کسن ٚ أمرأ جار دأشتن، هين ٚ وأسي بؤ کي خان احمد ملا شکر-ه شيراز ٚ را روؤنه بۊگۊد،ملا شکر معلم-ه گۊل بزأ ؤ معلم ني محمۊد-ه بکۊشت ؤ خؤره لاجؤن ٚ مئن پنا بگيت.شا طهماسپ  خان احمد ٚ جي بخأسته کي ملا شکر ؤ مير غياث الدين-ه مي ورجه اۊسئه بؤن ولي خان احمد أ کار-ه نؤگۊد.

== خان احمد ٚ اوولي جار ==
محمۊد-ه مۊردن ٚ پسي احمد خان علاوه بر بيه پيش، بيه پس ٚ کارکيا ني وکت ؤ خئلي قوي‌ بۊبۊست.شا تهماسپ چۊنکي خان احمد‌ ده اۊن ٚ جي ايطاعت نۊگۊد أ ترس ٚ جي کي هأنده ني خان احمد ٚ قۊدرت ويشتر وکه،جمشيد خؤن-ه بيه پس ٚ کارکيا بۊگۊد.جمشید کي شا تهماسپ ٚ نوه بؤ، قزلباش ؤ شا تهماسپ ٚ‌ راستا مئن بيه پس-ه ايراده گۊد. اين بؤبؤ کي سال ۹۷۴ ه.ق مئن شا تهماسپ خان احمد ٚ ره نؤمه بنويشته کي تۊ وأ بيه پس-ه هدي جميشد خؤن-ه.خان احمد بيه پس-ه هأدأ ولي بؤگۊت کي [[کوچصفهان|کۊچصفهان]] بيه پيش ٚ شي ايسه ؤ اۊن-ه ندأ.

هين ٚ وأسي شا تهماسپ  یولقلی بیک ذوالقدر ره گيلان ٚ را روؤنه بۊگۊد.اميره ساسان به حمايت أز شا تهماسپ سيأ رۊبار(يته محله ٚ نؤم ايسه) ٚ نزيکي يؤرش‌ بؤبۊرد ؤ [[شاه منصور لاهیجی]] کي احمد خان ٚ سپسالارئن ٚ جي بؤ أشان-ه دشکن فدأ ؤ اۊشان-مۊقۊفا(نابۊدا) گۊد ؤ یولقلی بیک ذوالقدر ٚ سر-ه ببه ؤ احمد خان ٚ ره  پيشکش بۊگۊد.احمد خان ني بؤبۊرد ٚ بؤر رشت ٚ دۊرۊن بؤشؤ.

== گيلان-ه گيته بؤن ==

شا تهماسپ ابريشم ؤ خؤرؤم مؤقعيتي کي گيلان دأشت ٚ وأسي،هميشک خأس کي گیلان-ه خۊ مطیع چاکۊنه،ولي چۊنکي عۊثمانئن ؤ اۊزبکان ٚ أمرأ جار دأشت نؤتۊنس کي أ کار-ه بؤنه.شا تهماسپ آماسيه صؤلح-ه کي عۊثمانئن ٚ أمرأ بۊگۊد أنه پر ؤ بال ويشتر بازا بؤ.اين وکت کي شا تهماسپ يته پيلا لشگر معصۊم بيگ ٚ سرداري أمرأ آماده بۊگۊد ؤ دستۊر هأدأ کي بيه پيش-ه بيرين.أ سيپا خئلي پیله بؤ ؤ گيلان ٚ أميت-ه نيشان دأنه.خان احمد ني خۊ لشگره بچئه ؤ جار ٚ ره آماده بۊبۊسته.خان احمد ٚ لشگر ٚ فرمانده کيا رۊستم بؤ.

ايتأ پيله جار در بگيت ؤ سرأخر کيا رۊستم دشکن(شکست) بۊخؤرده ؤ صفوئن ٚ سربازان احمد خان ٚ دۊمبال دکتن.خان احمد اشکيورات ٚ را جيويشته ؤ يک سال ٚ پسي اۊنه بگيتن ؤ شاه تهماسپ ٚ ورجه بۊبۊردن.سال ۹۷۴ ه.ق مئن اوولي مرته بؤ کي بيه پس ؤ بيه پيش([[گيلان]]) رسما [[ايران]] ٚ تصرف ره در بۊمأ.

== حبس ==
[[فاىل:Qahqaheh Castle 2.jpg|بندانگشتی|قهقه زيندان|جایگزین=]]
سال ۹۷۵ مئن شا تهماسپ خان احمد-ه قهقه زيندان ٚ مئن کي آذربايجان ٚ ميأن بؤ،حبس بۊگۊد.احمد خان خۊ حال-ه کي قهقه مئن هيسأبؤ،ايتأ به نظم در بيأرده ؤ أ شعر-ه زيندان ٚمئن بؤگۊته:

از گردش چرخ واژگون می‌گریم***وز جور زمانه بین که چون می‌گریم

با قد خمیده چون صراحی،شب و روز***در قهقهه‌ام ولیک خون می‌گریم

خان احمد قهقهه مئن دؤوؤمي شا اسماعيل ٚ أمرأ رخابا بۊسته ؤ شا تهماسپ کي واخؤ بؤبؤ أ ترس ٚ جي کي قهقهه مئن شۊرش وکه،خان احمد-ه قهقهه جي بۊبۊرد استخر ٚ زيندان کي فارس ٚ مئن نأ بؤ.خان احمد ۱۰ سال اۊيندر زينداني بؤ.

دؤوؤمي شا اسماعيل کي تخت ٚ سر بنيشت خان احمد ٚ آزادي-يه دستۊر-ه هأدأ ولي عملي نؤبۊسته.

== گيلان،خان احمد-ه نؤبؤن ٚ مئن ==
بيه پس خان احمد-ه نؤبؤن ٚ مئن جمشيد خؤن ٚ دس دؤبؤ ؤ بيه پيش ني قزلباشؤن ٚ دس دؤبؤ.بيه پيش ٚ مئن،اُمرا ظؤلم ٚ وأسي مردۊم شۊرش بؤدن ؤ بعضي جه امرا ره دشکن هأدأن ؤ خئلي شئران ٚ بگيتن.شا تهماسپ کۊمکي نيرۊ بيه پيش ٚ را اۊسه بؤگۊد ؤ أ شۊرش ٚ رأبر کۊشته بۊبۊست ؤ شۊرش ني ميأن ٚ جي بؤشؤ.

== خان احمد-ه هأنده قۊدرت گيتن ==
[[فاىل:Shah Mohammad Khodabanda- Sahand Ace.jpg|بندانگشتی|مأمد خؤدابنده]]
سال ۹۸۵ مئن [[مأمد خؤدابند|محمد خؤدابنده]] حاکم بۊبۊست،خؤدابنده زنکه خان احمد ٚ فاميل بۊست ٚ نأ بؤ هين ٚ وأسي خان احمد آزاد بۊبۊست ؤ هأنده بيه پيش ٚ کارکيا وکت.خان احمد-ه نؤبؤن ٚ مئن،بيه پيش ٚ وضع گاو دکته بازار بؤ ؤ قزلباشؤن مردۊم-ه 

ظؤلم گۊدن.ولي خان احمد-ه هأمأن ٚ أمرأ بيه پيش،سر ؤ سامان بگيت.أ سالان ٚ ميأن خان احمد(بيه پيش ٚ کارکيا) ؤ جميشد (بيه پس ٚ کارکيا)کسن ٚ أمرأ جار دأشتن ولي قطعي بؤرد‌ وۊجۊد ندأشت.خان احمد شا تهماسپ ٚ لاکۊ أمرأ ازديواج بۊگۊد ؤ يته لاکۊ بيأردن،هين ٚ وأسي خان احمد ٚ کارکيايي پايئن قوي تر بۊبۊست.

== شا عباس ٚ حمله ؤ عۊثمانئن-ه پنا بۊردن ==
[[فاىل:ShahAbbasPortraitFromItalianPainter.jpg|بندانگشتی|شا عباس ٚ تاتايي]]
مأمد خؤدابنده پسي [[شا عباس]] [[ايران]] ٚ کارکيا وکت.شا عباس خأس کي ايران-ه يکپارچه چاکۊنه ؤ اۊ را جم خان احمد خأس گيلان-ه مؤسقل بؤنه.هين ٚ وأسي بؤ کي أشان هم کله نؤبؤن ؤ أشان ٚ مئن اختلافاتي پيش بۊمأ.گيلان کي یته خۊجير مؤقعيت ؤ خۊجير ابريشم ؤ... دأشت،شاهان ٚچۊم دؤبؤ ؤ هميشک خأسن اۊنه بيرن.شا عباس عۊثمانئن ؤ اۊزبکان ٚ أمرأ جار دأشت.اۊشان ٚ مئن کي يته صؤلح بۊبۊست،شا عباس ٚ پر ؤ بال بازا بۊست ؤ يته پيله لشگر-ه،گيلان ٚ را روؤنه بؤگۊد.خان احمد کي بدئه أ توان-ه ندأره کي شا عباس-ه حريفا بۊن گيلان ٚ جي جيويشته.شا عباس ني گيلان ٚ تصرف بۊگۊد ؤ خان احمد ٚ دربار-ه ویرانا گۊد.خان احمد خۊ عمر-ه دئباخه،ايستامبۊل ؤ بغداد ٚ ميأن بسأ،خان احمد اۊيندر ني خئلي هأکش وأکش بؤگۊد کي هأند گيلان ٚ ره وأگرده ؤ أنه مؤسقلا کۊنه ولي مؤفق نؤبۊست.

== لاجؤن ٚ شۊرش ==
شا عباس خئلي بي رحمؤنه گيلانئني کي مؤقاومت گۊدن-ه کۊشت ٚ نأ بؤ.ولي گيلانئن هأنده مؤقاومت گۊدن.[[لاجؤن]] ٚ مئن يته شۊرش بر پا بۊبۊست ؤ أشان بؤتۊنسن لاجؤن-ه پسأگيرن ولي هأنده شا عباس،گيلان ٚ را سالدات(سرباز) اۊسئه بؤگۊد ؤ شۊرش-ه ميأن ٚ جي بؤبۊرد.

== احمد خان-ه أميت دأن، دابؤن ؤ دانشه ==
[[فاىل:Karkiya Xan Ahmad xan-e do'om.PNG|بندانگشتی|یته ولگه جه خان احمد خان ٚ گيلکي شعران کي تئران ٚ مئن نگأدأري بۊنه.]]
خان احمد ٚ دربار یته خۊجير جا ؤ امن ٚ جا دانش دؤنان،مزقان دؤنان،شاعران ؤ هؤنرمندان ٚ ره بؤ ؤ خان احمد أشان ٚ أمرأ ميانه خۊبي دأشت.أ جؤمله پيله کساني کي خان احمد ٚ ورجه هيسأبؤن [[مولانا عبدالرزاق گیلانی]](دانشمند),فغفور لاهيجی(شاعر) ؤ اۊستاد زيتۊن چهارتاري(مزقان دؤن)-ه شأنه نؤم بؤردن.

خان احمد خان نی خؤره ايتأ شاعر بؤ کي [[گيلکي زوؤن|گيلکي]] ؤ [[فارسي زوؤن|فارسي]] زوان ٚ أمرأ شعر بؤگۊته دأره ؤ أنه جي شعراني به جا بۊمانسه نأ.

ايته نمؤنه خان أحمد خان ٚ شئران ٚ جي:

شده‌ام زار و پریشان، درم جؤن کنش’

دیل ٚ پۊر خۊن ٚ مۊ أز عشق ٚ تۊ مؤني آتش’

تۊ به أغيار نشيني مي ديل’ خۊن کؤني

تۊ بگۊ چي بکۊنم مردٚمؤن ٚ سرزنش’

شيوهٔ ديلبري ؤ عشوه ؤ ناز ؤ غمزه

هرچي دؤني تۊ بکۊن اؤنچه تۊ دؤني روش’

أز فراق ٚ تۊ مؤجم کۊچه به کۊچه شب ؤ رۊز

همدمي خۊد بگۊدي همسر ٚ تۊرک ؤ تالش’

مۊ که تأ هيچ نگۊتأم ؤ تۊ خۊد آزرده‌یأبي

دۊ هزار چئه مۊ تي دؤنم، يکته’ واگۊته نشأ

== سربس ==

# 
# گيلان ٚ تاريخ ٚ کيتاب.
# http://ensani.ir/fa/article/231478/%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C-%D9%88-%D8%B4%D8%A7%D9%87-%D8%B9%D8%A8%D8%A7%D8%B3-%D8%A7%D9%88%D9%84
# https://fa.m.wikipedia.org/wiki/%D8%AE%D8%A7%D9%86_%D8%A7%D8%AD%D9%85%D8%AF_%D8%AE%D8%A7%D9%86
# https://en.m.wikipedia.org/wiki/Khan_Ahmad_Khan
# http://gilyar.ir/tarikh/aghvam/kia/kiaee/492-ahmad-khan
# http://www.shiitestudies.com/article_21861.html
# http://ensani.ir/fa/article/333348/%D8%A8%D8%A7%D8%B2%D8%AA%D8%A7%D8%A8-%D9%85%D8%B0%D9%87%D8%A8-%DA%AF%DB%8C%D9%84%D8%A7%D9%86-%D8%B9%D8%B5%D8%B1-%D8%B5%D9%81%D9%88%DB%8C-%D8%AF%D8%B1-%D8%A7%D8%B3%D9%86%D8%A7%D8%AF-%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C
# عبدالفاتح ٚ کيتاب(گيلان ٚ تاریخ)
# ظهيرالدين ٚ کيتاب(ديلمستان ؤ گيلان ٚ تاريخ)

# 
#
[[جرگه:گيلان ٚ تاريخ]]
[[جرگه:تاريخ ؤ تفاقؤن]]
[[جرگه:کيانئن]]
