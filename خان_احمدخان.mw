'''خان احمد خان گيلاني'''(بزأرۊج ۹۴۲_بمۊرده ۱۰۰۵ ه.ق) [[کيانئن]] ٚ واپسي کارکيا [[گيلان]] ٚ مئن بؤ.خان احمد يک ساله کي بؤ أنه پئر بمۊرد ؤ هينه وأسی خان احمد يک سالگي جي کارکیا ؤ خۊ پئر ٚ جانشين وأکت.تا ۹۷۵ ه.ق بیه پيش ؤ ايمه کؤل گيلان مئن حؤکۊمت بؤگۊد.

او شاه طهماسپ ٚ فرمان ٚ أمرأ دوازده ايمامي مذهب ٚ زيدیه جای دؤجین بؤگۊد،ولي خان احمد وختي کي عثمانئن ٚ أمرأ ارتیباط پيدا بؤگۊد ؤ خأس شيروان ؤ لاجؤن ٚ مئن سرباز جمأنه تا قزوين ٚ بيره،هينه وأسي شاه طهماسپ ٚ چۊم ٚ جي بأکت.أسال ٚ ميأن بؤ کي شا طهماسپ ٚ دستۊر ٚ أمرأ خان احمد ٚ بگيتأن ؤ زينداني بؤدن.

سال ٚ ۹۸۵ ه.ق مئن کي خؤدا بنده دؤره ميأن بؤ خان احمد زيندان ٚ جي در بۊمأ ؤ هأنده حؤکۊمت ٚ بأرسه.

وختي کي شا عباس ايران ٚ حؤکۊمت ٚ به دس بگيت،گيلان ٚ ابريشم ؤ خۊجير مؤقعيتي کي دأشت ؤ اۊرا جم اينه وأسي کي خان احمد ٚ حؤکۊمت ٚ کي عثمانئن ٚ أمرأ ارتيباط دأشته سۊلأ بأده گيلان ٚ ره حمله بؤگۊد ؤ خان احمد کي بدأ نؤنۊنه شا عباس ٚ شيکست هأده،شيروان ٚ ويريشته.خان احمد خۊ عمر ٚ دئباخه ايستامبۊل ؤ بغداد ٚ مئن بسأ.

خان احمد چن مرته هأکش وأکش بؤگۊد کي گيلان ٚ شا عباس ٚ جي پسأ گيره ولي مؤفق نؤبۊسته.احمد خان هؤنر ؤ دابؤن ؤ فرهنگ ٚ خئلي أميت دأ ؤ أنه دربار هؤنرمندان ؤ شاعران ٚ جيگا بؤ،عاريفان ؤ دانيش دؤناني چۊن فغفور لاهيجی(شاعر) ؤ اۊستاد زيتۊن چهارتاري(پيله مزقانچي) أنه خيدمت هيسأ بؤن.سرأخر ني سال ۱۰۰۵ ه.ق مئن بمۊرد ؤ نجف ٚ مئن دفنا بؤ.

== چئه بؤبؤن ؤ کارکيايي أوأيل ==
خان احمد خان ٚ پئر([[دومي کارکيا حسن]])برأر ٚ چيره بؤن ٚ پسي بيه پيش ٚ کارکيا وأکت.کارکيا حسن سال ۹۴۳ ه.ق مئن طاعۊن بگيت ؤ بؤمۊرد.

خان احمد خان ٚ کارکيايي زأکي مئن ٚ ره دۊته روايت وجۊد دأره:

۱_خان احمد خان يک سالگي جي اميره عباس ٚ هأکش وأکش ٚ أمرأ خۊ پئر ٚ جانشين بؤبؤ،ولي شا طهماسپ اينه وأسي کي خان احمد هلأ تر وچأ بؤ،خان احمد خان ٚ برأره يني بهرام ميرزا  ره موقتا بيه پيش ٚ کارکيا بؤگۊد،بهرام ميرزا حؤکم ٚ گيتن ٚ پسي ديليمان ٚ مئن استيقرار بگيت. 
[[فاىل:Tahmasb-1.jpg|بندانگشتی|شا طهماسپ ٚ تاتايي چهلستۊن ٚ ميأن]]
چن ما بعد بهرام يته پيله کسان يني کيا خور کيا کي مردۊم ٚ ميأن محبۊب بؤ ره زيندان توأدأ،هينه وأسي مردۊم شۊرش بؤدن ؤ بهرام‌ ٚ شيکست هأدأن،بهرام ني قزوين ٚ را ويريشته.بهرام ٚ کارکيايي بيه پیش ٚ مئن يک سال ويشتر ارش نأکشه.

۲_خان احمد خان اميره عباس ٚ هأکش وأکش ٚ أمرأ کارکيا وأکت ؤ ٚ شا طهماسپ خان احمد خان ٚ تربيت بؤگۊد ؤ خان احمد کي پيلا تر بؤبؤ خئلي زود کارکيايي چم ٚ بيأمۊجه ؤ جۊواني ميأن تي تي خانم يني چپک ٚ لاکۊ أمرأ ازديواج بؤگۊد ؤ يته وچه بيأردن کي [[شا طهماسپ]] أنه نؤم ٚ بنأ حسن. 

== خان احمد ٚ کارکيايي بيه پس ٚ مئن ==
صفوئن هميشک خأسن کي گيلان ٚ شاهان ٚ وگيرن ؤ گيلان ٚ خۊ مطيع بؤنن.[[امير دوباج فۊمني]] کي [[اسحاقوندئن]] ٚ کارکيا بؤ اولي کسي ايسه کي صفوئن ٚ دؤره مئن،ايطاعت جي سرپيچي بؤگۊد ؤ [[قلعه رۊخان]] ٚ هأنده چاکۊني بؤگۊد ؤ اۊيندر ٚ جي صفوئن ٚ برأبر هيسأن ٚ شؤرۊ بؤگۊد،ولي شيکست بؤخؤرد ؤ دربند ٚ را ويريشته،سرأخر ني اميره دوباج ٚ بگيتن ؤ تبريز ٚ مئن دار بزأن.

اميره دوباج ٚ مۊردن پسي شا طهماسپ بدء کي بيه پس بي صأحب بؤبۊسته ؤ اينه وأسي کي هأند بيه پس ٚ مئن شۊرش وأنکه سال ۹۴۵ ه.ق میأن خان احمد خان دستۊر هأدأ کي بيه پس ٚ به خۊ قلمرؤ علاوه بؤنه ؤ در عوض سالانه يته باژ صفوي دربار ٚ هأده.

== ادبيات ==
[[فاىل:Karkiya Xan Ahmad xan-e do'om.PNG|بندانگشتی|یته ولگه جه خان احمد خان ٚ گيلکي شعران کي تئران ٚ مئن نگأدأري بۊنه.]]
خان احمد خان خؤره ايتأ شاعر بؤ کي [[گيلکي زوؤن|گيلکي]] ؤ [[فارسي زوؤن|فارسي]] زوان ٚ أمرأ شعر بؤگۊته دأره ؤ أنه شعراني به جا بۊمانسه.

== سربس ==

# فارسي ويکيپديا مئن.
# گيلان ٚ تاريخ ٚ کيتاب.
# http://ensani.ir/fa/article/231478/%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C-%D9%88-%D8%B4%D8%A7%D9%87-%D8%B9%D8%A8%D8%A7%D8%B3-%D8%A7%D9%88%D9%84

# 
#
