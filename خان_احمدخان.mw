'''خان احمد خان گيلاني'''(بزأرۊج ۹۴۲_بمۊرده ۱۰۰۵ ه.ق) [[کيانئن]] ٚ واپسي کارکيا [[گيلان]] ٚ مئن بؤ.خان احمد يک ساله کي بؤ أنه پئر بمۊرد ؤ هينه وأسی خان احمد يک سالگي جي کارکیا ؤ خۊ پئر ٚ جانشين وأکت.تا ۹۷۵ ه.ق بیه پيش ؤ ايمه گیلان ٚ کۊل ٚ مئن حؤکۊمت بؤگۊد.

او شاه طهماسپ ٚ فرمان ٚ أمرأ دٚوازده ايمامي مذهب ٚ زيدیه جا دۊجین بؤگۊد،ولي خان احمد وختي کي عثمانئن ٚ أمرأ ارتیباط پيدا بؤگۊد ؤ خأس شيروان ؤ لاجؤن ٚ مئن سرباز جمأکۊنه تا [[قزوينˇ اۊستان|قزوين]] ٚ بيره، شاه طهماسپ ٚ چۊم ٚ جي بأکت.أسال ٚ ميأن بؤ کي شا طهماسپ ٚ دستۊر ٚ أمرأ خان احمد ٚ بگيفتأن ؤ زينداني بؤدن.

سال ٚ ۹۸۵ ه.ق مئن کي خؤدا بنده دؤره ميأن بؤ خان احمد زيندان ٚ جبرجهدر بۊمأ ؤ هأنده حؤکۊمت ٚ فرسه.

وختي کي شا عباس، ايران ٚ حؤکۊمت ٚ به دس بگيت،گيلان ٚ ابريشم ؤ خۊجير مؤقعيتي کي دأشت ؤ اۊرا جم اينه وأسي کي خان احمد ٚ حؤکۊمت ٚ کي عثمانئن ٚ أمرأ ارتيباط دأشته سۊلأ بأده ؤ جه مئن بؤبۊره، گيلان ٚ ره حمله بؤگۊد ؤ خان احمد خان ٚ دشکن(شکست) هأدأ،خان احمد ، دشکن خؤردن ٚ پسي شيروان ٚ را جیویشته.خان احمد خۊ عمر ٚ دئباخه [[استا|ايستامبۊل]] ؤ [[بغداد]] ٚ مئن بسأ.

خان احمد چن مرته هأکش وأکش بؤگۊد کي گيلان ٚ شا عباس ٚ جي پسأ گيره بژي(ولي) مؤفق نؤبۊسته.خان احمد هؤنر ؤ دابؤن ؤ فرهنگ ٚ خئلي أميت دأ ؤ أنه دربار هؤنرمندان ؤ شاعران ٚ جيگا بؤ،عاريفان ؤ دانيش دؤناني چۊن فغفور لاهيجی(شاعر) ؤ اۊستاد زيتۊن چهارتاري(پيله مزقانچي) أنه خيدمت هيسأ بؤن.سرأخر ني سال ۱۰۰۵ ه.ق مئن بمۊرد ؤ نجف ٚ مئن دفنا بؤ.

== چئه بؤبؤن ؤ کارکيايي أوأيل ==
خان احمد خان ٚ پئر([[دومي کارکيا حسن]])برأر ٚ چيره بؤن ٚ پسي بيه پيش ٚ کارکيا وأکت.کارکيا حسن سال ۹۴۳ ه.ق مئن طاعۊن بگيت ؤ بؤمۊرد.

خان احمد خان ٚ کارکيايي زأکي مئن ٚ ره دۊته روايت وجۊد دأره:

۱_خان احمد خان يک سالگي جي اميره عباس ٚ هأکش وأکش ٚ أمرأ خۊ پئر ٚ جانشين بؤبؤ،ولي شا طهماسپ اينه وأسي کي خان احمد هلأ تر وچأ بؤ،خان احمد خان ٚ برأره يني بهرام ميرزا  ره موقتا بيه پيش ٚ کارکيا بؤگۊد،بهرام ميرزا حؤکم ٚ گيتن ٚ پسي ديليمان ٚ مئن استيقرار بگيت. 
[[فاىل:Tahmasb-1.jpg|بندانگشتی|شا طهماسپ ٚ تاتايي چهلستۊن ٚ ميأن]]
چن ما بعد بهرام يته پيله کسان يني کيا خور کيا کي مردۊم ٚ ميأن محبۊب بؤ ره زيندان توأدأ،هينه وأسي مردۊم شۊرش بؤدن ؤ بهرام‌ ٚ دشکن هأدأن، بهرام ني قزوين ٚ را جيويشته.بهرام ٚ کارکيايي بيه پیش ٚ مئن يک سال ويشتر أرش(طول) نأکشه.

۲_خان احمد خان اميره عباس ٚ هأکش وأکش ٚ أمرأ کارکيا وأکت ؤ شا طهماسپ خان احمد خان ٚ تربيت بؤگۊد ؤ خان احمد کي پيلا تر بؤبؤ خئلي زود کارکيايي چم ٚ بيأمۊجه ؤ جۊواني ميأن تي تي خانم يني چپک ٚ لاکۊ أمرأ ازديواج بؤگۊد ؤ يته وچه بيأردن کي [[شا طهماسپ]] أنه نؤم ٚ بنأ حسن. 

== خان احمد ٚ کارکيايي بيه پس ٚ مئن ==
[[فاىل:RudkhanCastle.JPG|بندانگشتی|قله رۊخان ٚ تاتايي]]
صفوئن هميشک خأسن کي گيلان ٚ شاهان ٚ وگيرن ؤ گيلان ٚ خۊ مطيع بؤنن.[[امير دوباج فۊمني|اميره دباج فۊمني]] کي [[اسحاقوندئن|اسحاقوندؤن]] ٚ کارکيا بؤ اولي کسي ايسه کي صفوئن ٚ دؤره مئن،ايطاعت ٚ جي سرپيچي بۊگۊد ؤ [[قلعه رۊخان]] ٚ هأنده چاکۊني بؤگۊد ؤ اۊيندر ٚ جي صفوئن ٚ برأبر هيسأن ٚ شؤرۊ بؤگۊد،ولي دشکن بؤخؤرد ؤ دربند ٚ را جيويشته،سرأخر ني اميره دباج ٚ بگيتن ؤ تبريز ٚ مئن دار بزأن.

اميره دباج ٚ مۊردن ٚ پسي شا طهماسپ بدء کي بيه پس بي صأحب بۊبۊسته ؤ اينه وأسي کي هأند بيه پس ٚ مئن شۊرش وأنکه سال ۹۴۵ ه.ق میأن خان احمد خان ٚ دستۊر هأدأ کي بيه پس ٚ به خۊ قلمرؤ بچربأنه ؤ در عوض سالانه يته باژ صفوي دربار ٚ هأده.

== بيه پس ٚ حمله گۊدن ==
[[عبدالفاتح فۊمني]] کيتاب ٚ ميأن بنيویشته نأ،خان احمد خان ۲۰ هيزار نيرۊ ؤ شا طهماسپ ٚ حؤکم ٚ أمرأ بيه پس ٚ حمله بؤگۊد،با أنکي ۵۰۰۰ ته بيه پسي ره بؤکۊشت ولي هأنده ني نؤنۊنس بيه پس ٚ کؤل ٚ بيره،در عوض رشت ٚ تاراج بۊگۊد.خان احمد مرتئن بيه پس ٚ حمله بؤگۊد ؤ هر سفه پۊر غنائم گير هأورد ٚ نأ بؤ يا بخشي جه بيه پس ٚ تصرف گۊد نأ بؤ.

== اميره شاهرخ ٚ کارکيايي ==
سال ۹۵۰ ه.ق ٚ مئن،بيه پسئن [[اميره شاهرخ]] ٚ کي خؤرره اميره دباج  ٚ برأر خؤند ٚ نأ بؤ ره مؤلحق بۊبۊستن ؤ اميره شاهرخ تا ۹۰۵۷ ه.ق بيه پس ٚ مئن کارکيا بؤ.اميره شاهرخ اي را جي احمد خان کي خأس اۊن بگينه طرف بؤ ؤ اۊ را جم توان أنه ندأشت کي قزلباشؤن ٚ باژ هأده،گيلان جي بؤشؤ برجه ؤ جيويشته ولي قزلباشؤن أنه بگيتن ؤ تبريز ٚ مئن دار بزأن.اميره مۊردن ٚ پسي بيه پس،گاو دأکته بازار بۊبۊست.

== محمۊد ==
شا طهماسپ ۹۶۵ ه.ق مئن بيه پس ٚ کارکيايي ره محمۊد ٚ هأدأ محمۊد [[رشت]] ٚ خۊ مرکز دؤجين بۊگۊد.محمۊد ۵ سال کارکيايي پسي،شا دستۊر ٚ أمرأ شيراز ٚ مئن تبعيد بۊبؤ.شا طهماسپ مير غياث الدينه محمۊد ٚ معلم،شيراز ٚ مئن دۊجين بۊگۊد.کيانئن ؤ اسحاقوندؤن هميشک کأسن ٚ أمرأ جار دأشتن، هينه وأسي بؤ کي خان احمد ملا شکر ٚ شيراز را روؤنه بۊگۊد،ملا شکر معلم ٚ گۊل بزأ ؤ معلم ني محمۊد ٚ بکۊشت ؤ خؤره لاجؤن ٚ مئن پنا بگيت.شا طهماسپ  خان احمد ٚ جي بخأسه کي ملا شکر ؤ مير غياث الدين ٚ مي ورجه اۊسی بؤن ولي خان احمد أ کار ٚ نؤگۊد.

== خان احمد ٚ اولي جار ==
محمۊد ٚ مۊردن ٚ پسي احمد خان علاوه بر بيه پيش، بيه پس ٚ کارکيا ني وأکت ؤ خئلي قوي‌ بۊبۊسته.شا تهماسپ چۊنکي خان احمد‌ ده اۊن ٚ جي ايطاعت نۊگۊد أ ترس ٚ جي کي هأنده ني خان احمد ٚ قؤدرت ويشتر وأکه،جمشيد خؤنه بيه پس ٚ کارکيا بۊگۊد.جمشید کي شا تهماسپ ٚ نوه بؤ، قزلباش ؤ شا تهماسپ ٚ‌ راستا مئن بيه پس‌ ٚ ايراده گۊد. سال ۹۷۴ ه.ق مئن شا تهماسپ خان احمد ٚ ره نؤمه بينيويشته کي تۊ وأ بيه پسه هأدي جميشد خؤنه.خان احمد بيه پسه هأدأ ولي بؤگۊت کي کۊچصفهان بيه پيش ٚ شي ايسه ؤ اۊنه ندأ.

هينه وأسي شا تهماسپ  یولقلی بیک ذوالقدر ره گيلان ٚ را روؤنه بۊگۊد.اميره ساسان  سيأ رۊبار ٚ نزيکي يؤرش‌ بؤبۊرد ؤ [[شاه منصور لاهیجی]] کي احمد خان ٚ سپسالارئن ٚ جي بؤ أشانه نابۊدا گۊد ؤ یولقلی بیک ذوالقدر سره ببه ؤ احمد خان ٚ ره  پيشکش بۊگۊد.احمد خان ني بؤبۊرد ٚ  بؤر رشت ٚ دۊرۊن بؤشؤ.

== گيلان ٚ گيته بؤن ==

شا تهماسپ ابريشم ۊ خۊجير مؤقعيتي کي گيلان دأشت ٚ وأسي،هميشک خأس کي گیلان ٚ خۊ مطیع چاکۊنه،ولي چۊنکي عثمانئن ؤ اۊزبکان ٚ أمرأ جار دأشت نؤتۊنس کي أ کار ٚ بؤنه.شا تهماسپ آماسيه صؤلح ٚ کي عثمانئن ٚ أمرأ بۊگۊد أنه پر ؤ بال ويشتر با زا بؤ.شا تهماسپ يته پيلا لشگر معصۊم بيگ ٚ سرداري أمرأ آماده بۊگۊد ؤ دستۊر هأدأ کي بيه پيش ٚ بيرين.أ سيپا خئلي پیله بؤ ؤ گيلان ٚ أميت ٚ نيشان دأنه.خان احمد ني خۊ لشگره بچئه ؤ جار ٚ ره آماده بۊبۊسته.خان احمد ٚ لشگر ٚ فرمانده کيا رۊستم بؤ.

أيتأ پيله جار در بگيت ؤ سرأخر کيا رۊستم دشکن(شکست) بۊخؤرده ؤ صفوئن ٚ سربازان احمد خان ٚ دۊمبال دأکتن.خان احمد اشکيورات ٚ را جيويشته ؤ يک سال ٚ پسي اۊنه بگيتن ؤ شاه تهماسپ ٚ ورجه بۊبۊردن.سال ۹۷۴ ه.ق مئن اولي مرته بؤ کي بيه پس ؤ بيه پيش([[گيلان]]) رسما [[ايران]] ٚ تصرف ره در بۊمأ.

== حبس ==
[[فاىل:Qahqaheh Castle 2.jpg|بندانگشتی|قهقه ٚ زيندان]]
سال ۹۷۵ مئن شا تهماسپ خان احمده قهقه زيندان ٚ مئن کي آذربايجان ٚ ميأن بؤ،حبس بۊگۊد.احمد خان خۊ حال ٚ ره کي قهقه مئن هيسأبؤ،ايتأ به نظم در بيأرده ؤ أ شعر ٚ زيندان ٚمئن بؤگۊته:

از گردش چرخ واژگون می‌گریم***وز جور زمانه بین که چون می‌گریم

با قد خمیده چون صراحی،شب و روز***در قهقهه‌ام ولیک خون می‌گریم

خان احمد قهقهه مئن دؤومي شا اسماعيل ٚ أمرأ رخابا بۊسته ؤ شا تهماسپ کي وا خبرا بؤ أ ترس ٚ جي کي قهقهه ٚ مئن شۊرش وأکه،خان احمده قهقهه جي بۊبۊرد استخر ٚ زيندان کي فارس ٚ مئن نأ بؤ.خان احمد ۱۰ سال اۊيندر زينداني بؤ.

دومي شا اسماعيل کي تخت ٚ سر بنيشت خان احمد ٚ آزادي دستۊر ٚ هأدأ ولي عملي نؤبۊسته.

== گيلان،خان احمد ٚ نؤبؤن ٚ مئن ==
بيه پس خان احمد ٚ نؤبؤن ٚ مئن جمشيد خؤن ٚ دس دؤبؤ ؤ بيه پيش ني قزلباشؤن ٚ دس دؤبؤ.بيه پيش ٚ مئن،اُمرا ظؤلم ٚ وأسي مردۊم شۊرش بؤگۊتن ؤ بعضي جه امرا ره دشکن هأدأن ؤ خئلي شئران ٚ بگيتن.شا تهماسپ کۊمکي نيرۊ بيه پيش ٚ را اۊسی بؤگۊد ؤ أ شۊرش ٚ رأبر کۊشته بۊبۊست ؤ شۊرش ني ميأن ٚ جي بؤشؤ.

== خان احمد ٚ هأنده قۊدرت گيتن ==
[[فاىل:Shah Mohammad Khodabanda- Sahand Ace.jpg|بندانگشتی|مأمد خؤدابنده]]
سال ۹۸۵ مئن [[مأمد خؤدابند]] حاکم بۊبؤست،خؤدابنده زنکه خان احمد ٚ فأميل بۊست ٚ نأ بؤ هينه وأسي خان احمد آزاد بۊبۊست ؤ هأنده بيه پيش ٚ کارکيا وأکت.خان احمد ٚ نؤبؤن ٚ مئن،بيه پيش ٚ وضع گاو دأکته بازار بؤ ؤ قزلباشؤن مردۊم ٚ ظؤلم گۊدن.ولي خان احمد ٚ هأمأن ٚ أمرأ بيه پيش،سر ؤ سامان بگيت.أ سالان ٚ ميأن خان احمد(بيه پيش ٚ کارکيا) ؤ جميشد (بيه پس ٚ کارکيا) کأسن ٚ أمرأ جار دأشتن ولي قطعي بؤرد‌ وجۊد ندأشت.خان احمد شا تهماسپ ٚ لاکۊ أمرأ ازديواج بۊگۊد ؤ يته لاکۊ بيأردن،هينه وأسي خان احمد ٚ کارکيايي پايئن قوي تر بۊبۊست.

== شا عباس ٚ حمله ؤ عؤثمانئن ٚ پنا بۊردن ==
[[فاىل:ShahAbbasPortraitFromItalianPainter.jpg|بندانگشتی|شا عباس ٚ تاتايي]]
مأمد خؤدابنده پسي [[شا عباس]] [[ايران]] ٚ کارکيا وأکت.شا عباس حأس کي ايران_ه يکپارچه چاکۊنه ؤ اۊ را جم خان احمد خأس گيلان_ه مؤسقل بؤنه.هينه وأسي بؤ کي أشان هم کله نؤبؤن ؤ أشان ٚ مئن اختلافاتي پيش بۊمأ.گيلان کي یته خۊجير مؤقعيت ؤ خۊجير ابريشم ؤ... دأشت،شاهان ٚچۊم دؤبؤ هميشک خأسن اۊنه بيرن.شا عباس عؤثمانئن ؤ اۊزبکان ٚ أمرأ جار دأشت.اۊشان ٚ مئن کي يته صؤلح بۊبؤست،شا عباس ٚ پر ؤ بال وازا بۊست ؤ يته پيله لشگره،گيلان ٚ را روؤنه بؤگۊد.خان احمد کي بدء کي أ توانه ندأره کي شا عباس ٚ حريفا بۊن گيلان ٚ جي جيويشته.شا عباس ني گيلان ٚ تصرف بؤگۊد ؤ خان احمد ٚ دربار ٚ ویرانا گۊد.خان احمد خۊ عمر ٚ دئباخه،ايستامبۊل ؤ بغداد ٚ ميأن بسأ،خان احمد اۊيندر ني خئلي هأکش وأکش بؤگۊد کي هأند گيلان ٚ ره وأگرده ؤ أنه مؤسقلا کۊنه ولي مؤفق نؤبۊست.

== لاجؤن ٚ شۊرش ==
شا عباس خئلي بي رحمؤنه گيلانئني کي مؤقاومت گۊدن ٚکۊشت ٚ نأ بؤ.ولي گيلانئن هأنده مؤقاومت گۊدن.[[لاجؤن]] ٚ مئن يته شۊرش بر پا بۊبؤست ؤ أشان بؤتۊنسن لاجؤن ٚ پسأگيرن ولي هأنده شا عباس،گيلان ٚ را سالدات(سرباز) اۊسی بؤگۊد ؤ شۊرش ؤ ميأن ٚ جي بؤبۊرد.

== احمد خان ٚ أميت دأن دابؤن ؤ دانش ==
[[فاىل:Karkiya Xan Ahmad xan-e do'om.PNG|بندانگشتی|یته ولگه جه خان احمد خان ٚ گيلکي شعران کي تئران ٚ مئن نگأدأري بۊنه.]]
خان احمد ٚ دربار یته خۊجير جا ؤ امن ٚ جا دانش دؤنان،مزقان دؤنان،شاعران،هؤنرمندان ره بؤ ؤ خان احمد أشان ٚ أمرأ ميانه خۊبي دأشت.أ جؤمله پيله کساني کي خان احمد ورجه هيسأبؤن [[مولانا عبدالرزاق گیلانی]](دانشمند),فغفور لاهيجی(شاعر) ؤ اۊستاد زيتۊن چهارتاري(مزقان دؤن) ٚ شأنه نؤم بؤردن.

خان احمد خان نی خؤره ايتأ شاعر بؤ کي [[گيلکي زوؤن|گيلکي]] ؤ [[فارسي زوؤن|فارسي]] زوان ٚ أمرأ شعر بؤگۊته دأره ؤ أنه جي شعراني به جا بۊمانسه نأ.

== سربس ==

# 
# گيلان ٚ تاريخ ٚ کيتاب.
# http://ensani.ir/fa/article/231478/%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C-%D9%88-%D8%B4%D8%A7%D9%87-%D8%B9%D8%A8%D8%A7%D8%B3-%D8%A7%D9%88%D9%84
# https://fa.m.wikipedia.org/wiki/%D8%AE%D8%A7%D9%86_%D8%A7%D8%AD%D9%85%D8%AF_%D8%AE%D8%A7%D9%86
# https://en.m.wikipedia.org/wiki/Khan_Ahmad_Khan
# http://gilyar.ir/tarikh/aghvam/kia/kiaee/492-ahmad-khan
# http://www.shiitestudies.com/article_21861.html
# http://ensani.ir/fa/article/333348/%D8%A8%D8%A7%D8%B2%D8%AA%D8%A7%D8%A8-%D9%85%D8%B0%D9%87%D8%A8-%DA%AF%DB%8C%D9%84%D8%A7%D9%86-%D8%B9%D8%B5%D8%B1-%D8%B5%D9%81%D9%88%DB%8C-%D8%AF%D8%B1-%D8%A7%D8%B3%D9%86%D8%A7%D8%AF-%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C
# عبدالفاتح ٚ کيتاب(گيلان ٚ تاریخ)
# ظهيرالدين ٚ کيتاب(ديلمستان ؤ گيلان ٚ تاريخ)

# 
#
[[جرگه:گيلان ٚ تاريخ]]
[[جرگه:تاريخ ؤ تفاقؤن]]
[[جرگه:کيانئن]]
