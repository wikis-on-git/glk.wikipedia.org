'''خان احمدخان گيلاني''' (بزأرۊج ۹۴۲ - بمۊرده ۱۰۰۵ ه.ق) [[کارکیا|کيایئن]]  ٚ واپسي کارکيا [[گيلان]] ٚ مئن بؤ. خان احمد يساله گه بؤ اۊن ٚ پئر بؤمۊرد ؤ هين ٚ ره خان احمد يسالگي جي کیا بؤ ؤ‌ خۊ پئر ٚ جانشين وکت. تا ق.ه ۹۷۵  [[يه پيش|بیه‌پيش]] ؤ ايمه تمؤم ٚ گیلان ٚ  مئن حؤکۊمت بؤگۊد.

خان احمدخان، [[شا طهماسب|شاطهماسپ]] ٚ پيشنهاد ٚ همرأ دؤنزه ايمامي مذهب-ه زيدیه جا دؤجین بؤگۊد، ولي وختي گه عۊثمانئن ٚ همرأ ارتیباط پيدا بؤگۊد ؤ خأس شيروان ؤ [[لاجؤن|لايجؤن]] ٚ مئن سالدات جماؤنه تا [[قزوينˇ اۊستان|قزوين]]-ه بئيره، ؤ چؤنگه صفوئن ٚ دخالت گۊدن گيللن ٚ مئن ٚ برأبر بئسأ، شاطهماسپ ٚ همرأ اختيلاف پيدا بؤگۊد. اي سال ٚ مئن بؤ گه شاطهماسپ ٚ دسسۊر ٚ همرأ خان احمد-ه بئیتن ؤ زيندؤني بؤدن.

ق.ه ۹۸۵ ٚ سال ٚ مئن گه خؤدابنده دؤره بؤ، خان احمدخان زيندؤن ٚ جي برجه بۊمأ ؤ هندئه حؤکۊمت-ه برسئه.

وختي گه شاعباس، ايران ٚ حؤکۊمت-ه دسأگيت، گيلان ٚ أبريشم ؤ خؤجير مؤقعيتي گه دأشت ؤ اۊرا جئم اين ٚ ره گه خان احمدخان ٚ حؤکۊمت-ه گه اۊن ٚ ره تهديد حيساب همأ-يه مۊقۊب بؤنه دؤنی، گيلان-ه فگنس ؤ خان احمدخان-ه ديشکنئه، خان احمد، ديشکن خؤردن ٚ پسي شيروان ٚ را ويرۊت. خان احمدخان خۊ عۊمر ٚ دئبأخئه [[استا|ايستامبۊل]] ؤ [[بغداد]] ٚ مئن بئسسأ.

خان احمدخان چن مرته هأکش‌وأکش بؤگۊد گه گيلان-ه شاعباس ٚ جي پسأيره ولی مؤفق نؤبؤ. خان احمد هۊنر ؤ دابؤن ؤ فرهنگ-ه پۊر أميت دأ ؤ اۊن ٚ دربار هۊنرمندؤن ؤ شاعرؤن ٚ جيگا بؤ، عاريفؤن ؤ دؤنش‌دؤناني چؤن فغفۊر ٚ لاهيجي(شاعر) ؤ اۊستاد زيتۊن ٚچهارتاري(پيلا مزقؤنچي) اۊن ٚ خيدمت هيسأ بؤن. سرأخر'ني ق.ه ٚ ۱۰۰۵ ٚ سال ٚ مئن بؤمۊرد ؤ نجف ٚ مئن دفنا بؤ.

== چئه وکتن ؤ کارکيايي أوأيل ==
خان احمد خان ٚ پئر([[دومي کارکيا حسن|دۊوؤمي کارکيا حسن]]) برأر-ه چيره بؤؤن ٚ پسي بيه پيش ٚ کيا بؤبؤ. کارکيا حسن سال ق.ه ٚ ۹۴۳ ٚ مئن طاعۊن بگيت ؤ بؤمۊرد.

خان احمد خان ٚ کيايي زأکي مئن ٚ ره دۊته روايت وؤجۊد دأره:

۱_خان احمد خان يسالگي جي [[اميره عباس]] ٚ هأکش‌وأکش ٚ همرأ خۊ پئر ٚ جانشين بؤبؤ، ولي شاطهماسپ اين ٚ وأسر گه خان احمد حلأ کم سر ؤ مال(سند ٚ سال) بؤ، خان احمدخان ٚ برأر-ه يأني بهرام ميرزا-يه موقتن بيه پيش ٚ کيا بؤگۊد، بهرام ميرزا حؤکم ٚ گيتن ٚ پسي ديلمؤن ٚ مئن استيقرار بگيت. 
[[فاىل:Tahmasb-1.jpg|بندانگشتی|شا طهماسپ ٚ تاتايي چئلسۊتۊن ٚ ميئن|جایگزین=]]
چن ماه ٚ پسي بهرام ميرزا يته جه پيلا کسؤن-ه يأني [[کياخؤرکيا]] گه مردۊم ٚ مئن محبۊب بؤ-يه زيندؤن ٚ مئن توأدأ، هين ٚ ره مردۊم شۊرش بؤدن ؤ بهرام‌-ه ديشکن بدأن، بهرام‌ن [[قزوينˇ اۊستان|قزوين]] ٚ را ويرۊت. بهرام ٚ کيايي بيه پیش ٚ مئن يسال ويشتر أرش نکشئه.

۲_خان احمدخان اميره عباس ٚ حقسأی ٚ همرأ کيا بؤبؤ ؤ خان احمدخان‌گه پيلا تر بؤبؤ خئلي زود کيايي چم-ه بيأمۊت ؤ جوؤني مئن تي‌تي خانم يأني چپک ٚ لاکۊ همرأ ازديواج بؤگۊد ؤ يته وچه بيأردن گه [[شا طهماسپ]] اۊن ٚ نؤم-ه بنأ حسن.

== خان احمد ٚ کيايي بيه پس ٚ مئن ==
[[فاىل:RudkhanCastle.JPG|بندانگشتی|قله رۊخان ٚ تاتايي]]
صفوئن هميشک خأسن گه [[گيلان]] ٚ کياٰن-ه وگيرن ؤ گيلان ئ سلسله'ن(کيايئن ؤ اسحاقوندؤن)-ه مۊقۊب بؤنن تا گيلان-ه خۊ مطيع بؤنن. [[امير دوباج فۊمني|اميره دباج فؤمني]] گه [[اسحاقوندئن|اسحاقوندؤن]] ٚ کيا بؤ. صفوئن ٚ دخالت گۊدن ٚ برأبر بئسسأ ؤ [[قلعه رۊخان|قله رۊخان]]-ه هندئه‌چاکۊني بؤگۊد ؤ اۊيه جي صفوئن ٚ برأبر هيسأن-ه سرأگيت، ولي ديشکن بؤخؤرد ؤ دربند ٚ را ويرۊت[[قلعه رۊخان|،]] سرأخر'ني اميره دباج-ه بئیتن ؤ [[تبریز|تبريز]] ٚ مئن دار بزأن.

اميره دباج ٚ مۊردن ٚ پسي شاطهماسپ بدئه گه بيه پس بي فرمؤنروا وکته ؤ اين ٚ ره گه هندئه بيه پس ٚ مئن شۊرش نؤبۊن ق.ه ۹۴۵ ٚ مئن خان احمد خان-ه بؤگۊت گه بيه پس-ه خۊ قلمرؤ-ئه بچربأنه ؤ در عوض سالانه يته باج صفوي دربار-ه هده.

== بيه پس-ه فگنسن ==
[[عبدالفاتح فۊمني|عبدالفاتح فؤمني]] کيتاب ٚ مئن بنيویشته نيأ، خان احمد خان ۲۰ هيزار نيرۊ ؤ شاطهماسپ ٚ حؤکم ٚ همرأ بيه پس-ه فگنس، با اؤنگه ۵۰۰۰ ته بيه پسي-يه بؤکۊشت ولي هندئه'ني مننست کاملن بيه پس-ه بئیره، ولي در عوض رشت-ه تاراج بؤگۊد. خان احمد مرتئن بيه پس ٚ ره فگن بؤگۊد ؤ هر سفه پۊر غنائم گير هأورد ؤ يا واويني جه بيه پس-ه تصرف گۊد.

== اميره شاهرخ ٚ کارکيايي ==
ق.ه ٚ ۹۵۰ ٚ مئن، بيه پسئن [[اميره شاهرخ]] گه خؤدره اميره دباج  ٚ برأر خؤند-ه مؤلحق بؤبؤن ؤ اميره شاهرخ تا ق.ه ۹۰۵۷ بيه پس ٚ مئن کيايي بؤگۊد. اميره شاهرخ اي را جي خان احمدخان-ه گه خأس اۊن بيگئنه همرأ طرف بؤ ؤ اۊ را جئم اي توان-ه ندأشت گه قزلباشؤن-ه باژ بده، هين ٚ ره گيلان ٚ جي ويرۊت ولي قزلباشؤن اۊن-ه بگيتن ؤ تبريز ٚ مئن دار بزأن. اميره مۊردن ٚ پسي بيه پس، [[گاب|مال]] دکته بازار ؤ آشفته بۊنه.

== محمۊد ==
شاطهماسپ ق.ه ٚ ۹۶۵ مئن بيه پس ٚ کيايي-ئه [[محمۊد]]-ه هدأ محمۊد‌ن [[رشت]]-ه خۊ نيشتٚگا بؤگۊد. محمۊد ۵ سال کيايي پسي، شاطهماسپ ٚ دسسۊر ٚ همرأ [[شیراز|شيراز]] ٚ مئن تبعيد بؤبؤ. شا طهماسپ مير غياث الدين-ه محمۊد ٚ معلم، شيراز ٚ مئن بؤگۊد. کيايئن ؤ اسحاقوندؤن کسن ٚ همرأ اختيلاف دأشتن، هين ٚ ره بؤ گه خان احمدخان ملاشکر-ه شيراز ٚ را سرأدأ تا اۊن-ه گۊل بزنه، ملاشکر معلم-ه فريب بدأ ؤ معلم‌ن محمۊد-ه بؤکۊشت ؤ خؤره [[لاجؤن|لايجؤن]] ٚ مئن پنا بگيت. شاطهماسپ  خان احمدخان ٚ جي بخأس گه ملاشکر ؤ مير غياث الدين-ه مي ور سرأد ولي خان احمد اي کار-ه نؤگۊد.

== خان احمدخان ٚ أوولي جار ==
محمۊد ٚ مۊردن ٚ پسي خان احمدخان علاوه بر بيه پيش، بيه پس ٚ کيا ني بؤبؤ ؤ بؤتۊنس تمؤم ٚ گيلان ٚ سر حؤکۊمت بؤنه ؤ خئلي قوي‌ بؤبؤ. شاتهماسپ چؤنگه خان احمدخام‌ اۊن ٚ جي ايطاعت نؤگۊد ؤ اي برمس ٚ جي گه هندئه أني خان احمدخان ٚ قۊدرت ويشتر بؤبۊن، [[جمشيد]] خؤن-ه بيه پس ٚ کيا بؤگۊد. جمشید گه شاتهماسپ ٚ نوٚوه بؤ، قزلباش ؤ صفوئن ٚ‌ راستا مئن بيه پس-ه ايراده گۊد ؤ درواقع صفوئن ٚ نماينده گيلان ٚ بيه پس ٚ مئن بؤ. اين بؤبؤ گه ق.ه ٚ ۹۷۴ ٚ مئن شاتهماسپ خان احمدخان ٚ ره نؤمه بنويشت گه تۊ خأن بيه پس-ه هدي جميشد خؤن-ه هیته'نی گسگر-ه هدی امیره سامان یأنی اون ٚ قبلی حاکم-ه. خان احمدخان بيه پس-ه هدأ ولي بؤگۊت گه [[کۊچي أسبان|کوچئه‌أسبان]] بيه پيش ٚ شي هیسه ؤ اۊن-ه هندأ.

هين ٚ ره شاتهماسپ  یولقلی‌بیک‌ذوالقدر-ه گيلان ٚ را سرأدأ. اميره سامان بحيمايت أز شاتهماسپ سيأ رۊبار(يته محله ٚ نؤمه) ٚ نزيکي يؤرش‌ بؤبۊرد ؤ [[شاه منصور لاهیجی]] گه خان احمد خان ٚ فرمؤنده'ن ٚ جي بؤ اۊشؤن-ه ديشکن بدأ ؤ اۊشؤن-ه مۊقۊفا گۊد ؤ یولقلی بیک ذوالقدر ٚ سر أن ببئه ؤ خان احمدخان ٚ ره  پيشکش بؤگۊد. خان أحمدخان ني بؤبۊرده‌بؤر رشت ٚ دۊرۊن بؤشؤ.

== گيلان ٚ گيته بؤؤن ==

شاتهماسپ أبريشم ؤ خؤرؤم مؤقعيتي گه گيلان دأشت ٚ ره، هميشک خأس گه گیلان-ه خۊ مطیع چاؤنه، ولي چؤنگه عۊثمانئن ؤ اۊزبکان ٚ همرأ جار دأشت مننس گه اي کار-ه بؤنه. شاتهماسپ آماسيه صؤلح-ه گه عۊثمانئن ٚ همرأ بؤگۊد اۊن ٚ پر ؤ بال ويشتر بازا بؤ. هين وکت گه شاتهماسپ يته پيلا لشکر معصۊم بيگ ٚ سرداري أمرأ آماده بؤگۊد ؤ دسسۊر بدأ گه بيه پيش أنی بئیرن. اي سيپا خئلي پیلا بؤ ؤ گيلان ٚ أميت-ه نشؤن دنه. خان أحمدخان ني خۊ لشکر-ه دچئه ؤ جنگ ٚ ره آماده وابؤ. خان احمدخان ٚ لشکر ٚ فرمانده کيارۊستم بؤ.

يته پيلا جار در بگيت ؤ سرأخر کيارۊستم ديشکن بؤخؤرد ؤ صفوئن ٚ سالداتؤن خان احمدخان ٚ دۊمبال دکتن. خان احمد اشکورات ٚ را ويرۊت ؤ يسال ٚ پسي اۊن-ه بگيتن ؤ شاه تهماسپ ٚ ورجه بؤبۊردن. ق.ه ۹۷۴  مئن، أوولي مرته بؤ گه بيه پس ؤ بيه پيش([[گيلان]]) رسمن [[ايران]] ٚ تصرف ئبه در بۊمأ.

== حبس ==
[[فاىل:Qahqaheh Castle 2.jpg|بندانگشتی|قهقه زيندان|جایگزین=]]
ق.ه ٚ ۹۷۵ ٚ مئن شاتهماسپ خان احمدخان-ه قهقهه زيندؤن ٚ مئن گه آذربايجان ٚ مئن نأ بؤ، حبس بؤگۊد. خان احمدخان خۊ حال-ه گه قهقهه مئن هيسأ بؤ، ايته به نظم در بيأرده ؤ اي شئر-ه زيندؤن ٚ مئن بؤته:

از گردش چرخ واژگون می‌گریم***وز جور زمانه بین که چون می‌گریم

با قد خمیده چون صراحی،شب و روز***در قهقهه‌ام ولیک خون می‌گریم

خان احمدخان قهقهه مئن دۊوٚؤمي شااسماعيل ٚ همرأ رخابا بؤ ؤ شاتهماسپ گه اي مسئله جي واخؤا بؤ اي برمس ٚ جي گه قهقهه مئن شۊرش بؤبۊن، خان احمدخان-ه قهقهه جي بؤبۊرد استخر ٚ زيندؤن گه فارس ٚ مئن نيأ بؤ. خان احمدخان ۱۰ سال اۊيه زيندؤني بؤ.

دۊوٚؤمي شا اسماعيل گه تخت ٚ سر بنيشت خان احمدخان ٚ آزادي دسسۊر-ه بدأ ولي عملي ونکت.

== گيلان، خان احمد-ه نئسأبؤؤن ٚ مئن ==
بيه پس خان احمدخان ٚ نئسأبؤؤن ٚ مئن جمشيد خؤن ٚ دس (صفوئن) دؤبؤ ؤ بيه پيش'ني قزلباشؤن ٚ دس (صفوئن). بيه پيش ٚ مئن، اُمرا ظؤلم ٚ وأسي مردۊم شۊرش بؤدن ؤ بئضي جه اُمرا-یه ديشکن بدأن ؤ خئلي شأرؤن-ه قزلباشؤن ٚ جي پسأيتن. شا تهماسپ کۊمکي نيرۊ بيه پيش ٚ را روؤنه بؤگۊد ؤ اي شۊرش ٚ رأبر کۊشته بؤبؤ ؤ شۊرش‌ن مۊقۊب بؤبؤ.

== خان احمد-ه هندئه قۊدرت گيتن ==
[[فاىل:Shah Mohammad Khodabanda- Sahand Ace.jpg|بندانگشتی|مأمد خؤدابنده]]
[[فاىل:کيايئن ٚ سلسله.png|بندانگشتی|پۊررنگ ٚ سبز : :کیایئن ٚ قلمرؤ قۊدرت ٚ اؤج  ٚ مئن، خان احمدخان ٚ دؤران]]
سال ۹۸۵ مئن [[مأمد خؤدابند|محمد خؤدابنده]] صفوئن ٚ حاکم وکت، خؤدابنده زنکه خان احمد ٚ فاميل وکت نأ بؤ هين ٚ وأسر خان احمد آزاد بؤبؤ يؤ هندئه بيه پيش ٚ کارکيا وکت. خان احمد ٚ نؤبؤؤن ٚ مئن، بيه پيش ٚ وضع آشفته بؤ يؤ قزلباشؤن مردۊم-ه ظؤلم گۊدن. ولي خان احمد ٚ همأن ٚ أمرأ بيه پيش، سر ؤ سامان بگيت ؤ هندئه گيلان ٚ استيقلال-ه وگردأنه. اي سالان ٚ مئن خان احمد(بيه پيش ٚ کارکيا) ؤ جميشد (بيه پس ٚ کارکيا) کسن ٚ أمرأ جار دأشتن ولي قطعي بؤرد‌ وؤجۊد ندأشت أمما خان احمد خان پيلا واويناني جه بيه پس-ه به خۊ قلمرؤ بچربأنه ؤ محمد امین خؤن-ه رشت ٚ حاکم ؤ ابراهیم خان-ه فومن ٚ حاکم چاگۊد. خان احمد شا تهماسپ ٚ لاکۊ أمرأ ازديواج بوگۊد ؤ يته لاکۊ بيأردن، هين ٚ ره خان احمد ٚ کارکيايي پايئن قوي تر وکت. جمشيد خؤن ٚ مۊردن ٚ پسي خان احمدخان بيه پس ٚ کارکيا ني بۊبؤ يؤ وکت گيلان ٚ کارکيا، اي سفه بيه پس ٚ مؤرديم خان احمد خان ٚ أمرأ مخالفت ٚ خاصي ندأشتن ؤ اۊن-ه قبۊل بؤدن. 

== شا عباس ٚ فگن ؤ عۊثمانئن-ه پنا بۊردن ==
[[فاىل:ShahAbbasPortraitFromItalianPainter.jpg|بندانگشتی|شا عباس ٚ تاتايي]]
محمد خؤدابنده پسي [[شا عباس]] [[ايران]] ٚ کارکيا وکت. شا عباس خأس گه ايران ٚ دئباخي قۊدرتان-ه مۊقۊفا کۊنه ؤ اۊ را جئم خان احمدخان خأس گيلان ٚ استيقلال-ه بپأسئه ؤ حفظ بؤنه. هين ٚ وأسي بؤ گه ايشؤن ٚ مئن اختلافاتي پيش بۊمأ. گيلان گه خۊجير مؤقعيت ؤ خؤرۊم ابريشم ؤ... دأشت، صفوي کارکیاٰن ٚ چۊم دؤبؤ ؤ خأسن اۊن-ه بيرن. شا عباس عۊثماني ؤ اۊزبکان ٚ أمرأ جار دأشت. اۊشان ٚ مئن گه يته صؤلح بۊبؤ، شا عباس ٚ پر ؤ بال بازا بؤ يؤ يته پيله لشگر-ه، گيلان ٚ را روٚؤنه بؤگۊد. خان احمد گه بدئه اي توان-ه ندأره تا شا عباس-ه حريفا بۊن گيلان ٚ جي ويرۊت. شا عباس ني گيلان-ه تصرف بؤگۊد ؤ خان احمد خان ٚ دربار-ه ویرانا گۊد. خان احمد خۊ عمر-ه دئباخئه، ايستامبۊل ؤ بغداد مئن بئسسأ ،خان احمد اۊيه ني خئلي هأکش وأکش ؤ حقسأی بؤگۊد گه گيلان-ه وگردئه ؤ اۊن-ه هندئه مؤسقلا کۊنه ؤ گيلان-ه شا عباس ٚ جي پسأگيره ولي مؤفق ‌نۊبؤ. 

== لاجؤن ٚ شۊرش ==
شا عباس خئلي بي رحمؤنه گيلانئن-ه گه مؤقاومت گۊدن-ه کۊشت. هيته‌نی گيلان ٚ منافع-يه غارت گۊد. ولي گيلانئن هندئه مؤقاومت گۊدن. [[لاجؤن]] ٚ مئن يته شۊرش بر پا وکت ؤ اۊشؤن بؤتۊنسن لاجؤن-ه پسأگيرن ؤ خان احمد خؤن ٚ ره نؤمه هدأن تا وگردئه، ولي شا عباس، گيلان ٚ را سالدات اۊسئه بؤگۊد ؤ شۊرش-ه ميأن ٚ جي بؤبۊرد.

== احمد خان-ه أميت دَئن، دابؤن ؤ دؤنشئه ==
[[فاىل:Karkiya Xan Ahmad xan-e do'om.PNG|بندانگشتی|یته ولگه جه خان احمد خان ٚ گيلکي شعران کي تئران ٚ مئن نگأدأري بۊنه.]]
خان احمد ٚ دربار یته خۊجير جا ؤ امن ٚ جا دؤنش دؤنان، مزقان دؤنان، شاعران ؤ هؤنرمندان ٚ ره بؤ ؤ خان احمد اۊشؤن ٚ أمرأ خؤرۊم ميأنه دأشت. أ جؤمله پيله کساني گه خان احمد ٚ ور هيسأ بؤن، [[مولانا عبدالرزاق گیلانی]](دانشمند),فغفور لاهيجی(شاعر) ؤ اۊستاد زيتۊن چهارتاري(مزقان دؤن)-ه شأنئه نؤم بؤردن.

خان احمد خان نی خؤره ايته شاعر بؤ گه [[گيلکي زوؤن|گيلکي]] ؤ [[فارسي زوؤن|فارسي]] زوان ٚ أمرأ شعر بؤگۊته دأره ؤ اۊن ٚ جي شئراني به جا بۊمؤنسئه نيأ.

ايته نمؤنه خان أحمد خان ٚ شئران ٚ جي:

شده‌ام زار و پریشان، درم جؤن کنش’

دیل ٚ پۊر خۊن ٚ مۊ أز عشق ٚ تۊ مؤني آتش’

تۊ به أغيار نشيني مي ديل’ خۊن کؤني

تۊ بگۊ چي بکۊنم مردٚمؤن ٚ سرزنش’

شيوهٔ ديلبري ؤ عشوه ؤ ناز ؤ غمزه

هرچي دؤني تۊ بکۊن اؤنچه تۊ دؤني روش’

أز فراق ٚ تۊ مؤجم کۊچه به کۊچه شب ؤ رۊز

همدمي خۊد بگۊدي همسر ٚ تۊرک ؤ تالش’

مۊ که تأ هيچ نگۊتأم ؤ تۊ خۊد آزرده‌یأبي

دۊ هزار چئه مۊ تي دؤنم، يکته’ واگۊته نشأ

== سربس ==

# 
# گيلان ٚ تاريخ ٚ کيتاب، عبدالفتاح فؤمني گيلاني بنويشته.
# http://ensani.ir/fa/article/231478/%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C-%D9%88-%D8%B4%D8%A7%D9%87-%D8%B9%D8%A8%D8%A7%D8%B3-%D8%A7%D9%88%D9%84
# https://fa.m.wikipedia.org/wiki/%D8%AE%D8%A7%D9%86_%D8%A7%D8%AD%D9%85%D8%AF_%D8%AE%D8%A7%D9%86
# https://en.m.wikipedia.org/wiki/Khan_Ahmad_Khan
# http://gilyar.ir/tarikh/aghvam/kia/kiaee/492-ahmad-khan
# http://www.shiitestudies.com/article_21861.html
# http://ensani.ir/fa/article/333348/%D8%A8%D8%A7%D8%B2%D8%AA%D8%A7%D8%A8-%D9%85%D8%B0%D9%87%D8%A8-%DA%AF%DB%8C%D9%84%D8%A7%D9%86-%D8%B9%D8%B5%D8%B1-%D8%B5%D9%81%D9%88%DB%8C-%D8%AF%D8%B1-%D8%A7%D8%B3%D9%86%D8%A7%D8%AF-%D8%AE%D8%A7%D9%86-%D8%A7%D8%AD%D9%85%D8%AF-%DA%AF%DB%8C%D9%84%D8%A7%D9%86%DB%8C
#
# ظهيرالدين ٚ کيتاب(ديلمستان ؤ گيلان ٚ تاريخ)
#«دائرةالمعارف بزرگ اسلامی:خان احمدخان گیلانی». مرکز دائرةالمعارف بزرگ اسلامی. ۲۰۱۴-۰۴-۰۶. دریافت‌شده در ۲۰۱۵-۰۴-۲۲.
#رابینو در دارالمرز گیلان 

# 
#
[[جرگه:کارکياؤن]]
[[جرگه:کيايئن]]
[[جرگه:تاريخ]]
