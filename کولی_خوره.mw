[[فاىل:Common kingfisher (Alcedo atthis bengalensis) with fish.jpg|بندانگشتی|کولی خوره معمولی گونه]]
کولی خوره ([[اینگیلیسی]] : Kingfisher) ایجور کوچی پرنده کی اونه پرانˇ رنگ آبی و نارنجی ایسه. کولی خوره کوچی ماهیان شکار کونه و پرنده ایسه کی اونه سرعت پرواز بجیر ایسه. اما شکار موقع سریع ایسه و بسرعت آب جیر فرو شه و سریع به سطح آب واگرده. اَ پرنده به دلیل آلودگی محیط زیست ، روخانان و تخریب اونه زیست گاه در معرض خطر نابودی ایسه. هسا اروپا میان بعنوان ایتا پرنده در معرض خطر نابودی شناخته بوبوسته.<ref>https://www.rspb.org.uk/birds-and-wildlife/wildlife-guides/bird-a-z/kingfisher/</ref>  

دنیا میان نود گونه کولی خوره وجود دره و همه جوره آب و هوا میان زندگی کونید. اما ویشتر گرمسیری و شرجی مناطق میان ایسائید. کولی خوره طول اندازه ده تا چیهل و دو سانتی متر ایسه. اَ پرنده ، نسبت به خو اندازه و جثه ایتا پیله سر دره اما اونه پاهان پاچ ایسه. جغرز چند تا گونه ، همه تانه پر و دوم پاچ یا متوسط ایسه.<ref>https://www.britannica.com/animal/kingfisher-bird</ref>

== فک چکودن ==
کولی خوره پرنده ای ایسه کی دنیا میان پراکنده ایسه و ویشتر مناطق زمین رو وجود دره. اوشان ویشتر کلسیا نیم کره (نیم کره شمالی) میان وجود دره. کولی خورهˇ تراکم و جمعیت ویشتر [[اسكاتلند]] میان ایسه. هسا اَ تازه قرن میان ، باخی اَ پرنده گونه و جنس وجود دره کی دچار کاهش جمعیت بوبوسته. کولی خوره ایجور پرنده ایسه کی هرجا آب وجود بداره و اونه میان کوچی ماهی ببه ، تَنه زندگی بوکونه. کولی خوره جاجیگاه ویشتر روخان کنار ، کم جولف آب ، مرداب ، سل و یا کانالانˇ آب کنار دیمه خومه چکونه. زمستان میان بطور معمول کولی خوره ، گرمه جاهانه مهاجرت کونه و یا گاگلف شهران میان ، هر جا کی پارک و استخر بداره ، خومه و فک چکونه.<ref>https://www.rspb.org.uk/birds-and-wildlife/wildlife-guides/bird-a-z/kingfisher/</ref>

[[فاىل:Kingfisher range.png|بندانگشتی|کولی خوره پراکندگی ، دنیا میان]]
== داب و خوراک ==
کولی خوره ایتا کوچی پرنده ، خجالتی و در عین حال سریع ایسه و اونه داب هنه کی جوخوسی و پنهانی زندگی بوکونه. هنه وستی کم پیش آیه آدم بتنه اونه به چوم فندیره. اَ پرنده ، ایتا خوجیر پرنده ایسه کی اونه پر و دوم بطور معمول نارنجی و آبی ایسه. کولی خورهˇ داب همیشک احتیاط و محافظت امره ایسه. چه پرواز و چه شکار گودن زمات کی فرسه ، کم پیش آیه کی اشتباه بوکونه و احتیاط کاری دیمه بنه. کولی خورهˇ خومه چکودن و جفت گیری زمات کی فرسه ، وامجه هر ته روخان ، روبار ، سل ، مرداب و یا پره سر کی کوچی ماهیان اونه میان زندگی کونیدی ، خومه چکودن وستی دوجین کونه. اَ پرنده پرواز گودنˇ داب هنه کی سریع و ارتفاع کم امره پرواز کونه. شکار زمات کی فرسه، کولی خوره ، دار جور رافایی کشه و فرصت کی پیش آیه سریع آب میان شیرجه زنه و کوچی ماهیان شکار کونه و بعد شکار سریع دار جور یا خو خومه میان واگرده. ممکن ایسه ایتا روج میان چند دفعا اَ کار تکرار بوکونه. کولی خوره ، آب جور ارتفاع کم و سرعت زیاد امره پرواز کونه و اوشانه پروازˇ زمات پاچ ایسه و بسرعت خوشانه جوخوسانید. هنه واستی ایسه کی گاگلف پیش آیه کی طبیعت میان اوشانه خوروم بیده ببید و پور زمات پیش آیه کی کولی خورهˇ اوخان امره متوجه اونه حضور بِبید.<ref>https://ebird.org/species/comkin1</ref>

کولی خوره جیره خوراک متنوعی دره. هتو کی اونه نام جا معلوم ایسه ، اَ پرنده ویشتر ماهی خوره و شکار انواع کوچی ماهیان چم دره. جغرز ماهی ، بیده بوبوسته کی کولی خوره ، [[شوبوک]] ، [[راب]] ، [[شاق شاقی]] ، [[هیزارپا]] ، [[لنتی]] و حتی باخی کوچی پرندگان و پستانداران شکار بوکونه. بستگی به شرایط محیطی ، محیط جنگلی یا صارا منستن کی اَ پرنده زندگی کونه ، اگه شکار ماهی دس فرس نبه ، ممکن ایسه انواع خزندگان یا ملخ شکار بوکونه.<ref>Schulz, M (1998). "Bats and other fauna in disused Fairy Martin Hirundo ariel nests". Emu. 98 (3): 184–191. doi:10.1071/MU98026.</ref>

==گونه‌ٰن==
{| class="wikitable"
|-
! رچ !! گیلکی نام !! اینگیلیسیˇ نام!! لاتینˇ نام
|-
| 1 || [[پیله کولی خوره]] || Megaceryle maxima || Giant kingfisher
|-
| 2 || [[دارˇ کولی خوره]] ||  Tanysiptera || paradise kingfishers
|-
| 3 || [[معمولی کولی خوره]] ||  Alcedo atthis || common kingfisher
|-
| 4 || [[زردی کولی خوره]] || Syma torotoro || yellow-billed kingfisher
|-
| 5 || [[پاچه کولی خوره]] || Ceyx erithaca  || Oriental dwarf kingfisher
|-
| 6 ||  [[کوکابورا]] || Dacelo  || Kookaburra
|}


== جیربینیویشته ==

[[رده:زیست]]
[[رده:حیوان]]
[[رده:گیلانˇ پرندگان]]
