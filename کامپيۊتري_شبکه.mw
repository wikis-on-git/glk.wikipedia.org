'''کامپيۊتري شبکه''' (اينگليسي مئن: '''computer network''') ىته تله-ارتباطي (telecommunications) شبکه هيسه که کاربردي برنامۀنˇ جي پشتيباني کۊنه، هۊته ني گۊذارنه کامپيۊتران، دىتأنء تغىير بدن. بي-سيم ىا کابلي رسانه همرأ شأنه کامپيۊتري شبکۀنˇ تيۊشکۀنˇ (nodes) مئنأ، ارتباط برقرار گۊتن.

شبکه مئنˇ کامپيۊتري دسگأني که يکجا جي سرچشمه گيرن، ىته مسيره ادامه دنن ؤ سرآخر به ىته [[دىتا]] ختم بۊنن، شبکه تيۊشکۀن (network nodes) دؤخؤنده بۊنن. تيۊشکۀن تۊنن خۊ پهلۊ هاستء (hosts) فراهم بؤنن. خۊدي تله-فؤن ؤ شخصي کامپيۊترانˇ مۊسؤن.

زمتي دۊ ته دسگا کسنˇ همرأ ىته شبکۀ تشکيل دنن که اۊ دۊ ته دسگا مئنأ ىه کدؤم تۊنسه-بۊ اۊ ىکي همرأ ارتباط برقرار بؤنه، نؤبۊ، دسگأن تۊنسه-بۊن کسنˇ همرأ به ىه نحوي ارتباط برقرار بؤنن.


==خواص==
کامپيۊتري شبکه ممکنه خۊدي ىته خال، مخابراتˇ ره درنظر گيتن بؤبۊ، هۊته ني [[اطلاعاتˇ تکنؤلؤژي]]، کامپۊتر ؤ برقˇ مهندسي ره. ىته کامپيۊتري شبکه اجازه دنه تا مجاز کارگيران به ذخيره-بؤبؤ اطلاعاتي که کامپيۊترˇ مئن شبکه دل نأن دسرسي بدأرن، هۊته ني اي تواناىئ دنه تا فاىلان ؤ دىتأن اشتراک بنأبؤبۊ ؤ مردۊم کسنˇ همرأ ىته خۊجير ارتباط برقرار بؤنن، اي امکانات ايمىل را جي و ىا چترۊم (chat rooms) ؤ تله-فؤن ؤ ويدئؤ کؤنفرانس را جي تأمين بۊنه.
شبکۀنˇ مؤهمترين ويژگي، دسرسي به اۊ اطلاعاتي هيسه که اشتراکي ذخيره-سازي شبکۀنˇ مئن نئه.

'''اينترنت؛ ىته شبکه، شبکۀنˇ جي'''

اينترنت خۊ عمۊمي معنا مئن ىته شبکئه شبکۀنˇ جي که اولا به صۊرت فيزيکي کسن کسنء گلأکتۀن، ثانيا قأىدر هيسن کسنˇ ور خۊدي ىته واحد شبکه کار بؤنن. شبکه کارˇ وأسر، اۊ شبکۀن ؤ کامپيۊتراني که اينترنتˇ مئن درنء خأ مجبۊراتن اي دۊ ته روشˇ مۊسؤن عمل بؤنن. ىک. همگي کسن کسنˇ ارتباط زأنˇ ره، ىته ىکسان زبانˇ جي کارأگيرن. دؤ. کسن کسنˇ زبانˇ فأمسنˇ ره، ىته خۊجير مترجمˇ جي کارأکشئن<ref>شبکه های کامپوتری. دکتر داود مقدم. انتشارات پیام نور</ref>.

==شبکه پاکت==
کامپيۊترˇ ارتباطي خالان، که پاکتء پؤشتيباني نؤنن خىلي راحت ىته کمي جرىانˇ مۊسؤن جابجا بۊنن. ولي کامپيۊتري شبکه مئن [[اطلاعات]] اکثرا پاکتي (in packet) منتقل بۊنن.
زمتي که پاکتان مقصد رسنن، کسن کسنه گلأکنن ؤ وکنن خۊدي هۊ اصلي پىامي (original message) گه خسانئنˇ ره اۊنˇ دىتأن پاکتانˇ دل دل قالب-بندي وکته بؤ. اۊ زمتي که کارگير پاکت خسانه دننه، خال تۊنه دئباخي کارگيرانˇ پاکتانˇ همرأ پۊرابۊ. اۊ مسيري (route) گه پاکت نياز دأره تا اۊ را جي شبکه مئن ردابۊ بلافاصله دسرس ننئه، هين وأسر پاکت صف (queue) هيسنه ؤ رفاق (wait) نيشينه تا خال (link) آزادابۊ.

==شبکه تخسيم بندي==
شبکه تخسيم بندي مئن دۊ ته عامل دخيل هيسه گه مؤهمن: جابجاىي تکنؤلؤژي، شبکۀنˇ اندازه

'''جابجاىي تکنؤلؤژي''' مئن، شبکۀن دؤ جۊر هيسن: پخشي (broadcasting) شبکۀن ؤ نظير به نظير (peer to peer) شبکۀن

===پخشي شبکۀن===
پخشي شبکۀن ىته کانال دأرن گه همه ته کامپيۊترانˇ مئنأ مشترک هيسه. کامپۊتران هرکدؤم خۊ پىامانء پاکتي، کانالانˇ سر اؤسئه کۊنن ؤ همه ته کامپيۊتران اۊ پاکتء درىافت کۊنن. پىامˇ مئن هۊ کامپيۊتري آدرس بنويشته ببئه گه قراره پىان اۊنˇ ره اؤسئه بؤبۊ. دئباخي کامپيۊتران چؤن آدرس اۊشاني، پىامˇ دل بنويشته نبئه پىامء رهأ دنن و کامپيۊتر مؤرد نظر پىامء گيرنه. اي روشء پخشي گۊنن<ref>شبکه های کامپوتری. دکتر داود مقدم. انتشارات پیام نور</ref>.

===نظير به نظير شبکۀن===
نظير به نظير شبکه مئن، تک تکˇ کامپيۊترانˇ مئنأ ىته سيوا مسير نئه. ىته پىام خۊ مسيرˇ را مئن چندين ماشينˇ جي ردابۊنه. اي جۊر شبکۀن مئن، دۊ ته کامپيۊترˇ مئنأ، کۊتاترين مسيرء پىدا واتن ىته أساسي مسئله هيسه<ref>شبکه های کامپوتری. دکتر داود مقدم. انتشارات پیام نور</ref>.

'''شبکه اندازه''' مئن، شبکۀن به محلي، شهري ؤ گسترده شبکۀن تخسيم بۊنن.

===محلي شبکۀن===
محلي شبکه (Local Area Network) ىته خصۊصي شبکه هيسه که کۊچئه ابعادˇ ره معمۊلا ىک کيلۊمترˇ ره کارأىته بۊنه. اي شبکه، ىته شرکتˇ شبکۀنء تۊنه کسن کسنˇ همرأ گلأده. تۊنه منابٔع به اشتراک بنه ؤ اطلاعاتء تبادل بؤنه. محلي شبکۀن به LAN مشهۊرن<ref>شبکه های کامپوتری. دکتر داود مقدم. انتشارات پیام نور</ref>.

محلي شبکۀنˇ مئن سۊ ته پارامتر نئه گه خىلي مؤهمن: اندازه، انتقالˇ تکنؤلؤژي ؤ تؤپؤلؤژي

===شهري شبکۀن===
شهري شبکه (Metropolitan Area Network)، حدۊدا دأ کيلۊمترء سره وأدنه ؤ به MAN مشهۊرن. شهري شبکۀنˇ مئنأ کابلي تلويزيۊني شبکۀن خۊجيرترين نمۊنه هيسن<ref>شبکه های کامپوتری. دکتر داود مقدم. انتشارات پیام نور</ref>.

===گسترده شبکۀن===
گسترده شبکه (Wide Area Network) حدۊدا ىک صد کيلۊمترء سره وأدنه که ىته کشور و ىا قارهٔ دربر گيرنه. اي شبکه به WAN مشهۊرن<ref>شبکه های کامپوتری. دکتر داود مقدم. انتشارات پیام نور</ref>.

گسترده شبکه مئن کامپيۊتراني نأن گه کامپيۊتري برنامۀن اۊشانˇ سر اجرا بۊنن ؤ هاست (host) دؤخؤنده بۊنن ؤ بۊن-شبکه همرأ کسن کسنء گلأکنن. بۊن-شبکه وظيفه اينه گه پىامء ىکته هاستˇ جي به اؤکته هاست اؤسئه بؤنه.

==شبکه تؤپؤلؤژي==
اينکه کامپيۊتري شبکۀنˇ مئن، کامپيۊتران چۊته کسن کسنء متصل وکن '''شبکه تؤپؤلؤژي''' (اينگليسي مئن: Network Topology) ناميده بۊنه. ىته شبکه طراحي ره خأ دۊ ته اصلي پارامترء درنظر گيتن: اقتصادي بؤؤن ؤ اعمتاد گۊته-شا بؤؤن<ref>مهندسي اينترنت. تأليف و گردآوري عباسعلي رضائي. اتشارات خط اول. ويراست دوم</ref>.

===تؤپؤلؤژي انواع===
اۊتۊبۊسي (bus)، ستاره-اي (star)، خطي (line)، حلقوي (ring) ؤ درختي(tree) و ...

====اۊتۊبۊسي تؤپؤلؤژي====
اۊتؤبؤسي تؤپؤلؤژي مئن، ايستگأنˇ مئنأ ىکته ارتباطي خط نئه. هرلحظه مئن کامپيۊتران خالي ىکدؤم تۊنن خطˇ سر [[دىتا]] اؤسئه بؤنن و اي زمتˇ مئن دئباخي کامپيۊتران خأ چؤم بزنن ؤ دىتا اؤسئه گۊدنˇ جي خۊدداري بؤنن نوىلا برخؤرد (collision) پيش هنه<ref>شبکه های کامپوتری. دکتر داود مقدم. انتشارات پیام نور</ref>.

====حلقوي تؤپؤلؤژي====
حلقوي تؤپؤلؤژي مئن، حلقه مۊسؤن ىته ارتباطي کانال نئه گه اۊنˇ ابتدا ؤ انتها کسن کسنء متصل  هيسه ؤ گلأکته نئه<ref>شبکه های کامپوتری. دکتر داود مقدم. انتشارات پیام نور</ref>.

====رؤجا تؤپؤلؤژي====
رؤجا تؤپؤلؤژي مئن، ايستگأن همه به ىته مرکزي دسگا گلأکنن ؤ اي مرکزي دسگا هاب دؤخؤنده بۊنه و ارتباط دسگأني هابˇ جي برقرار بۊنه<ref>شبکه های کامپوتری. دکتر داود مقدم. انتشارات پیام نور</ref>.

امرۊزه ستاره-اي و اۊتۊبۊسي تؤپؤلؤژي، کامپيۊتري شبکۀنˇ مئن ويشتر کارأىته بۊنن<ref>مهندسي اينترنت. تأليف و گردآوري عباسعلي رضائي. اتشارات خط اول. ويراست دوم</ref>.

==سربس==
{{جيرنويس}}
