'''اسنۊکر'''([[ اينگيليسي ]] :snooker) ايجۊر [[ بيليارد ]] ايسه کي اينگيليسئن چاکۊديد. أ بازي أوائل چمنˇسر أنجام بؤستي و ضربه'ن' عصا أمرأ زئيد أمما هأسه د أنˇشکل عوضابؤسته. اسنۊکر خؤره چند مؤدل دأره کي شا '''ايراني اسنۊکر''' يا '''چيني اسنۊکر''' ره نام بردن ولي استاندارد مؤدل '''اينگيليسي اسنۊکر''' ايسه و جهاني مۊسابقه'نˇمئنم هأ مؤدل بازي به.
[[image:Stephen Maguire, Ronnie O’Sullivan, and Michaela Tabb at German Masters Snooker Final (DerHexer) 2012-02-05 05 cropped.jpg|بندانگشتی|چپ| [[ رؤني اؤ ساليوان ]] دۊنيا معرۊف‌ترين اسنۊکرباز]]
[[image:Mark Williams at Snooker German Masters (Martin Rulsch) 2014-01-30 04.jpg|بندانگشتی|چپ| [[ مارک ويليامز ]] کي سالˇ۲۰۱۸ جهانˇقارمان بؤبؤ]]

== اسنۊکرˇميز ==
اسنۊکرˇميز خؤره چند سايز دأره کي استاندارد أنˇشين 11ft×5ft ايسه. ميزˇسر پارچه‌اي بکشئه نأهأ کي سبز رنگه ؤ أنˇنام ايسه '''ماهۊت''' و أنˇجنس '''فلانل''' ايسه. ميز ۶تا خۊله دأره کي چارتا ميزˇديمه'ن نأهأييد ؤ اۊشان' '''وؤگؤل''' دۊخانيدي و دۊتام ميزˇوسط نأهأييد ؤ '''سٚرٚد''' دۊخاده بيدي. ميزˇديواره'ن ني '''باند''' نام دأريدي.
[[image:Snooker table selby.JPG|بندانگشتی|چپ|اسنۊکرˇميز]]

== بازي کردؤکار ==
اسنۊکرˇتۊپان' '''شار''' دۊخانيمي. أ بازي دۊرۊن ۱۵تا '''سۊرخˇشار''' دأريم کي به شکلˇمؤثلثي ديچينيم و ۶تا شارم غيرˇسۊرخ(يا ايصطلاحن '''رنگي''') دأريم کي هرتا ميزˇرۊ خۊ جيگا سر ديچئه به(جيگا'ن نؤقطه أمرأ مۊشخصيد) و سيفيدˇشارم '''کيۊبال'''(اينگيليسي:[[ cue ball ]]) دۊخاده به. هر سۊرخˇشار اي ايمتياز دأره ؤ رنگئنˇايمتيازم أتؤيه: [[ زرد ]] دۊ ايمتياز، [[ سبز ]] سه ايمتياز، [[ قاوه‌اي ]] چار ايمتياز، [[ آبي ]] پنج ايمتياز، [[ صۊرتي ]] شيش ايمتياز و [[ سيأ ]] هأفت ايمتياز. بازي بيناکۊدنˇواسي ايتا بازيکؤن کيۊبال' واکاره نيم‌دايره(يا ايصطلاحن D) مئن و سۊرخˇشاران' ضربه زنه و أ عمل' کي بازي اۊنˇأمرأ شۊرۊع به گيدي '''برئک'''(اينگيليسي:break). برئکˇپسي بازيکؤنان وا سۊرخˇشار دگانيد خۊله'نˇمئن کي به طؤرˇکؤللي خۊله'ن' '''پاکت''' دۊخانيد و أ عمل هم '''پاکت کۊدن''' نام دأره. هر بازيکؤن، سۊرخˇشارˇپاکت کۊده پسي وا ايتا رنگي شار به ديلخا بزنه و أگه بتانست رنگي بزنه ايوارده ايتا سۊرخˇشار زنه ؤ هنده ايتا رنگي و أ مسير هأتؤ دۊمباله دأره تا خراباکۊنه ؤ حريفˇنؤبت ببه. نؤکته‌ی ديگر أنه کي رنگي شاران' کي بازيکؤنان زنيدي وا پاکتˇجا بيرۊن باوريد ؤ هنده بنيد خۊ جا سر ولي سۊرخˇشارانˇره نوا أ کار' کۊدن. وقتي سۊرخˇشاران تۊمامابؤستيد وا زردˇشارˇجا بيناکۊدن ضربه زئن و هأتؤ ترتيبˇسر پيش شؤن تا سيأ يا هۊ هأفت. ويشترين ايمتيازي کي شا گيفتن ۱۴۷ ايسه کي أگه بازيکؤن همه‌تا سۊرخˇشارانˇپسي سيأ شار' پاکتاکۊنه ؤ رنگئنم همه' ترتيبˇسر تا آخر بزنه أ ايمتياز' گيره؛ ايصطلاحن أ ايمتياز' '''ماکسيمؤم برئک'''(اينگيليسي:maximum break) گيد. آخرپسي هرکي ويشتر ايمتياز بيگيفته‌بي بره يا أنکي اينفر اينصراف ديهه ؤ اۊيتا بازيکؤن برنده به.
[[image:Snooker table drawing 2.svg|بندانگشتی|چپ|اسنۊکرˇشارانˇديچينش]]
== خطا'ن ==
بيلياردˇخطا'ن' '''پيتؤک''' دۊخانيدي. اسنۊکرˇمئن وقتي ايتا بازيکؤن خطا کۊنه، حريف ايمتياز فأگيره. خطا تانه ۴ايمتيازي، ۵ايمتيازي، ۶ايمتيازي يا ۷ايمتيازي ببه. أگه بازيکؤن بخايه سۊرخˇشار بزنه ولي أنˇکيۊبال هيچ شاري' نگنه يا سۊرخˇشار' بگنه ولي دکفه خۊله'نˇمئن حريف ۴ايمتياز فأگيره. أگه بخايه سۊرخˇشار بزنه ولي ساب بۊکۊنه ؤ کيۊبال زرد، سبز يا قاوه‌اي' بگنه هنده حريف چار ايمتياز فأگيره ولي أگه آبي' بگنه ۵ايمتياز، صۊرتي' بگنه ۶ايمتياز و أگرم سيأيه بگنه ۷ايمتياز حريفˇره حيساب به. أگرم بخايه رنگي شاران' بزنه ولي شارˇمدˇنظر' نگنه يا ايتا شارˇديگر' بگنه يا کيۊبال دکفه پاکتˇمئن هأ قاعده سر و با توجؤه به شارانˇايمتياز حريفˇره ايمتياز حيساب به. معمۊلن بازيکؤنان ساى کۊنيدي پيتؤک گيفتنˇواسي خۊشانˇحريف' '''ماسک''' بۊکۊنيد('''ماکس''' ني واگۊيأ به). وقتي بازيکؤن نتانه مۊستقيم اۊ شاري' کي وا بزنه، بزنه و مجبۊر ببه باندانˇجا ايستفاده بۊکۊنه گيمي ماسک بؤبؤسته يعني ايتا شارˇديگر مسيرˇمئن دره ؤ ولانه کيۊبال مۊستقيمن شارˇمدˇنظر' بگنه.
