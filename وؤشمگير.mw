وشمگير زيار ٚ وچه (چئه وکته [[گيلان]] ٚ مئن_بمۊرده ۱ محرم ۳۵۷ قمري هجري، [[گؤرگان]] ٚ مئن) [[زياری‌ئن|زيارئن]] ٚ دۊوٚؤمي کارکيا هيسه گه اۊن ٚ برأر ٚ مۊردن ٚ پسي يني [[مرداويج زياري|مردآويج]]، ۴۷۵ ٚ [[ديلمي تقويم|گيلکي]] سال ٚ مئن، حکۊمت-ه برسئه. اۊن ٚ مذهب ٚ سر هرچند گه ابهام ؤ اختيلاف نيأ ولي ويشتر اۊن-ه شيعه-مؤسلمؤن دؤنن. اۊ مردآويج ٚ مۊردن ٚ پيش، مردآویج ٚ جانب ٚ جي [[ری]] ٚ فرمؤنروا بؤ. وشمگیر خۊ حؤکۊمت ٚ أوايل ٚ مئن علاوه بر [[گؤرگان]] ؤ [[مازندرانˇ اۊستان|طبرستان]] ؤ [[گيلان]] ([[پتشخوارگر|پتشخارگر]] يا [[کاسپین|کاسپين]]) [[ايران]] ٚ مرکزي واوينان، گه [[جبال ٚ ناحيه]] ؤ خۊزستان-ه شامل وکنه سر'ني، حؤکۊمت گۊد ؤ زماتي ره آذربايجان ٚ سر'ني سلطه دأشت.

[[فاىل:Voshmgir lands of Tabaristan & Deylaman.png|بندانگشتی|حدأکثر ساماني گه وشمگير بؤتۊنس اۊن ٚ سر حؤکۊمت بؤنه.]]
اي وضعيت ٚ همرأ، [[سامانئن]] ؤ [[بۊىه'ن|بۊيئن]] ٚ أمرأ درگيري دچار وکت. سامانئن گه پيلا خۊراسان ٚ ؤ ايران ٚ خۊرتأو ٚ سر حکمراني گۊدن، خأسن گه گؤرگان، طبرستان ؤ ري-ه خۊ قلمرؤ ئبه بچربأنن. اۊ را جئم بۊيئن ني گه فارس ٚ مئن مستقر بؤن، خأسن جبال ٚ ناحيه ؤ ايران ٚ خۊرخؤس-ه تصرف بؤنن. وشمگير پۊر جاران سامانئن ؤ مخصۊصا بۊيئن ٚ همرأ بؤگۊد گه ويشتر دفاعي حالت دأشت تا کاسپين/پتشخارگر-ه بپأسئه ؤ حفظ بؤنه. بۊيئن ني سيماجت ٚ أمرأ وشمگير ٚ سامؤن ٚ تسخير گۊدن ٚ ره حقسأی گۊدن. وشمگير تا [[ری ٚ جار]] ٚ مئن ديشکن خؤردن ٚ پيشي، قمري ۳۲۹ مئن کاملا استيقلال دأشت. ولي اۊ ديشکن ٚ همرأ ری ؤ اصفهان-ه چيکأدأ ؤ تينار کاسپين  اۊن ٚ ره بۊمؤنس. وشمگير ايمه مجبۊر بؤبؤ کمي سامانئن ٚ جي تبعيت بؤبۊره أمما وشمگير ونأشت گه سامانئن اۊن ٚ سامان ٚ مئن دخالت بؤنن ؤ گۊته شأنه گه زيارئن هنده خۊ استيقلال-ه بدأشتن. سامانئن ٚ مؤضع ٚ وگردسن زيارئن ؤ وشمگير ٚ برأبر بۊيئن ٚ ويشتر قدرت يأتن ؤ فگن پيلا خۊراسان ٚ برمس ٚ جي بؤ.

[[فاىل:Polish ۲۰۲۰۱۲۰۲ ۱۲۲۳۵۰۰۰۸.png|بندانگشتی|وشمگیر ٚ قلمرؤ، پۊررنگ ٚ سوز: وشمگير ٚ أصلي قلمرؤ. کم‌رنگ ٚ سوز: سامؤناني گه وشمگير زمات ٚ کمتري بؤتۊنس اۊن ٚ سر حؤکۊمت بؤنه.]]
سامانئن هأکش‌وأکش گۊدن گه بۊيئن ٚ أمرأ خئلي درگير نؤبۊن ؤ خأسن گه زيارئن ؤ بۊيئن کسن ٚ همرأ درگير وکن تا بۊيئن خۊراسان ٚ را دس تنوأدن ؤ گاگلف زيارئن ٚ جي حيمايت گۊدن. هين بؤ گه وشمگير خۊ سامان ٚ پأسئن ٚ ره پۊر جار بؤگۊد ؤ حتی راضي وکت سامانئن ٚ واسطه همرأ عباسئن وساطت بؤنن تا بۊيئن دئه زيارئن ٚ سامان-ه فگن نؤنن. سرأخر وشمگير محرم ٚ أول، قمري‌ هجري ۳۵۷ ٚ مئن هندئه يته ايجۊر جنگؤن ٚ ره آماده بؤدؤبؤ گه، يته گۊراز اۊن ٚ مئنه بگنس ؤ بؤمۊرد. اۊن ٚ  پسي [[بهستۊن]] وشمگير ٚ وچه زيارئن ٚ کارکيايي تخت ٚ سر بنيشت.

== نؤم ؤ تبار ==
وشمگير [[مرداويج زياري|مردآويج]] ٚ کۊچي برأر ؤ [[زيار]] ٚ وچه بؤ، [[زياری‌ئن|زيارئن]] [[گيلان]] ٚ شي ؤ احتيمالن  [[گيلک]] بؤن. برخي نظر ٚ جي وشمگير زياري چۊن گه وشم‌شکار-ه علاقه دأشت اۊن ٚ نؤم-ه بنأن وشمگير، ألبت برخي سربسؤن ٚ مئن اۊن ٚ نؤم-ه دۊشمن‌گير'ني بنویشتن، ولي خؤجير ؤ پيلا سربسؤن ٚ مئن، أکثرن اۊن-ه وشمگير دؤخؤندن.

== وشمگير مردآويج ٚ زمت ٚ مئن ==
وشمگير ابتدا گيلان ٚ مئن يته کيشاورز بؤ ؤ کيشاورزي گۊد؛ مردآويج زماتی گه عباسي خليفه، [[المقتدر بالله]] ٚ همرأ متحد بؤبؤ، ينفر به نؤم ٚ [[ابن ٚ جعد]]-ه، قمري هجري ۳۲۰ ٚ مئن، گيلان ٚ را روؤنه بؤگۊد تا وشمگير-ه گلأگيره ؤ خۊ ور بيأره، ولي وشمگير-ه نوأس گه بۊشۊن ؤ قبۊل نؤگۊد؛ أمما مردآويج ٚ اصرار ٚ أمرأ بؤشؤ ؤ ايمه [[ری]] ٚ والي بؤبؤ. وشمگير ٚ بؤن ری ٚ مئن بي‌فايده'ني نؤبؤ. مردآويج، [[علی بويه|علي بۊيه]]' کرج ٚ والي بؤگۊد، علي بۊيه خۊ خؤجير رفتار ٚ همرأ بؤتۊنس اۊ [[ديلمئن|ديلمي]] سردارؤني گه مرآويج ٚ جي ناراحت بؤن ٚ همرأ متحد ؤ رخابا بۊن، مردآويج اۊن ٚ والي گۊدن ٚ جي پشيمؤن بؤبؤ، علي بۊيه اي فۊرصت ٚ جي استيفاده بؤگۊد ؤ مردآويج ٚ عليه يته قيام-ه سرأگيت. علي بۊيه اصفهان-ه بگيت ؤ مردآويج گه علي بۊيه قۊدرت گيتن ٚ جي برمسه بؤ، وشمگير-ه اصفهان ٚ را روؤنه بؤگۊد، وشمگير'ني بؤتۊنس اصفهان-ه علي جي بيره؛ علي بۊيه ايمه خۊ برأر ٚ ياري همرأ بؤتۊنس [[فارس]] ؤ [[اوستان کرمان|کرمان]]-ه فتح بؤنه. مردآويج، وشمگير ٚ بال زئن ٚ همرأ بؤتۊنس بۊیئن-ه ديشکن هده ؤ أهواز ٚ گيتن ٚ پسي علي بۊيه تسليم بؤبؤ ؤ خۊ پشيمؤني-ئه اظهار بدأشت ؤ مردآويج ٚ همرأ صلح بؤگۊد؛ علي بۊيه ٚ برأر، حسن ني زيارئن ٚ گرۊگان بؤبؤ ؤ علي قبۊل بؤگۊد مردآويج ٚ نؤم ئبه خطبه بۊخؤنه. ألبت اي قيام موقتا بئسسأ ؤ بئدان علي بۊيه خۊ برأرؤن ٚ همرأ بؤتۊنسن [[بۊىه'ن|بۊيئن]] ٚ سلسله' تأسيس بؤنن ؤ ايمه بۊيئن گه اۊشؤنم [[گيلان]] ٚ شي بؤن، زيارئن ٚ جي قوي تر بؤبؤن.

== وشمگير ٚ کارکيايي سرأیتن ==
[[فاىل:دورنمای قلعه گبری ری.jpg|بندانگشتی|گبري قلعه گه مردآويج اۊن ٚ محوطه مئن دفن وکته.]]
مردآويج ۳۲۳ ق.ه، [[استان اصفهان|اصفهان]] ٚ مئن بؤمۊرد ؤ لشکرئن اۊن ٚ جنازه' ری ٚ را بؤبۊردن ؤ وشمگير پابرنه اۊشؤن ٚ پيشواز بؤشؤ. اي زمات ٚ مئن تمؤم ٚ دیلمي سردارؤن ری ٚ مئن جما بؤن، گيلانئن مشورت ٚ پسي وشمگير-ه کيايي ره دؤجئن ؤ مردآويج ٚ دفن گۊدن ٚ پسي، وشمگير ٚ همرأ بيعت بؤدن ؤ وشمگير زيارئن ٚ کارکيا بوبؤ.

== وشمگير ٚ حؤکۊمت ٚ أوايل ==
مردآويج خۊ تۊرک ٚ غۊلامان ؤ سالداتان ٚ أمرأ خؤجير رفتار ندأشت، هين بؤ گه اۊن ٚ مرگ ٚ پسي اۊشؤن زيارئن ٚ جي سيوا بؤبؤن خئلئن خليفه' دشکسن ؤ زيارئن ٚ سپا دئبار ٚ جي ضعيفتر بؤبؤ. وشمگير خۊ وزير ؤ سردارؤن-ه دؤجئه، وشمگير ٚ سردارؤن، [[بلقسم]] ؤ [[شیرج]]، [[لشکري بن ٚ مردي]] (لشکري گيل) ؤ ابۊبکر بن ٚ المظفر و ابراهیم بن ٚ فارس ٚ همرأ گؤرگان ٚ را بؤشؤن ؤ ماکان-ه اۊ شأر ٚ جي هأرۊجأنئن؛ ايمه لشکري ؤ شیرج ري-ه وگردسن ؤ بلقسم گؤرگان ٚ مئن والي بؤبؤ ؤ يسال ٚ پسي بؤمۊرد.

== وشمگير ٚ کيايي ؤ جارؤن ==

=== سامانئن ؤ بۊيئن ٚ لشکرکشي ===
۳۲۳ قمري هجري مئن، [[امیر نصر بن ٚ احمد ساماني]] خأس طبرستان، گؤرگان ؤ ری-ه خۊ قلمرؤ-ئه بچربأنه، هین وکت گه خۊ سردار، ابوبکر محمد بن ٚ مظفر ٚ چغاني-ه دسسۊر هدأ نيشابۊر ٚ جي کؤمس-ه فگن بؤنه ؤ اۊرا [[ماکان بن ٚ کاکي]]-ئه دستۊر هدأ کرمان ٚ جي [[استان سمنان|کؤمس]]-ه فگن بؤنه تا اي دۊته سپا کسن-ه برسن ؤ گؤرگان ؤ ری-ه فتح بؤنن. ماکان زۊدتر [[دامغان]]-ه برسئه ؤ فگن بؤگۊد، ولي بلقسم بن ٚ بانجين ماکان-ه ديشکن هدأ ؤ ماکان عقب بنيشت ؤ چغاني رسئن ٚ همرأ هردۊ نيشابۊر-ه وگردسن.

وشمگير ٚ کارکيا بؤؤن ٚ پسي، [[حسن بويه|حسن بۊيه]] گه مردآویج ٚ گرۊگان بؤ ری ٚ جي بؤرۊت ؤ بؤشؤ علي بۊيه ور [[شیراز|شيراز]] ٚ مئن. علي بۊيه مردآويج ٚ همرأ صلح گۊدن ٚ پسي، يته فۊرصت ٚ دۊمبال مۊت تا جبال ٚ ناحيه' فتح بؤنه؛ هين وکت گه اۊن ٚ برأر حسن يته پيلا لشکر ٚ همرأ جبال ٚ شأرؤن ٚ ره فگنس ؤ بؤتۊنس يکي جه اۊشؤن-ه فتح بؤنه؛ وشمگير'ني اۊن ٚ برأبر هيسأن ٚ ره يته لشکر دچئه ؤ حسن ٚ لشکر ٚ را روؤنه بؤبؤ، بۊيئن ؤ زيارئن برخي شأرؤن ٚ مئن، اصفهان، [[اوستان همدان|همدان]]، [[کاشان]]، [[اوستان قم|قم]]، کرج، ری ؤ [[قزوينˇ اۊستان|قزوين]] و…. مۊسؤن، کسن ٚ همرأ دگير بؤبؤن. علي بۊيه عباسي خليفه'، [[القاهربالله]]-ه مجبۊر بؤگۊد گه يته لشکر [[بصره]] جي وشمگير ٚ مقابله گۊدن ٚ ره ميدؤن-ه راهي بؤنه.

=== اتحاد ماکان ٚ همرأ ؤ داخلی اؤمۊران ===
۳۲۴ قمري مئن بلقسم گه گؤرگان ٚ مئن والي بؤ، يته کأک ٚ مئن بؤمۊرد ؤ ابراهيم بن ٚ کۊشيار اۊن ٚ تخت ٚ سر بنيشت ؤ سپاهئن اۊن ٚ همرأ بيعت بؤدن؛ ولي وشمگير اۊن-ه حؤکۊمت ٚ جي عزل بؤگۊد ؤ گؤرگان ٚ حاکميت-ه ماکان بن ٚ کاکي گه سامانئن ٚ خيدمت هيسأ بؤ ره پيش بنأ، ماکان گه سالان گؤرگان ٚ حاکميت ٚ رافا هيسأبؤ دؤخؤسکي وشمگير ٚ همرأ توافق بؤگۊد ؤ ۳۲۵ ٚ مئن گؤرگان ٚ والي بؤبؤ. ایته وشمگير سامانئن ٚ قۊدرت-ه کما گۊد ؤ سامانئن خطر-ه حس بؤدن. اي سالؤن ٚ مئن گيلان ٚ بيه‌پيش ؤ [[آمؤل]] ٚ مئن دۊته شۊرش وشمگير ٚ عليه را دکت گه اۊشؤن ٚ پیلا ترينؤن ابوموسی بن ٚ بهرام بؤ. وشمگير بؤتۊنس اي شۊرش-ه ديشکنه.

=== آذربايجان ٚ قضيه ===
۳۲۶ ٚ قمري هجري سال ٚ مئن «لشکري بن ٚ مردي» گه وشمگير ٚ عوامل ٚ جي جبال ٚ مئن بؤ، يته پيلا سپا همرأ آذربايجان-ه فگن بؤگۊد ؤ «ديسم بن ٚ ابراهيم»، آذربايجان ٚ کارکيا-يه ديشکن هدأ ؤ أدربيل، گه اۊن نيشتگا بؤ-يه فتح بؤگۊد. ديسم تترج ديشکنؤن ٚ پسي، وشمگير ٚ ور بؤشؤ ؤ بال زئن بخأس. وشمگير'ني حاضر بؤبؤ صد هيزار دينار سالانه خراج، تبعيت زيارئن ٚ جي ؤ خطبه خؤندن زيارئن ٚ نؤم ؤ سپاهئن-ه وگردؤنئن ؤ اۊشؤن ٚ خرج-ه دئن ٚ برأبر، ديسم-ه بال بزنه. هي مئنأ لشکري بن ٚ مردي (لشکري گيل) [[أرمنستان]] ٚ را لشکرکشي بؤده بؤ، اي توافق ٚ پسي ديسم بؤتۊنس لشکري-ئه بؤکۊشه ؤ اۊن ٚ سيپا-ه أرمنستان ٚ مئن ديشکن هدأ. ايته بؤبؤ گه وشمگير بؤتۊنس آذربایجان ٚ سر سلطه بدأره. 

=== جنگ بۊيئن ٚ همرأ اصفهان ٚ مئن ؤ سامانئن ٚ أمرأ گؤرگان ٚ مئن ===
[[فاىل:Voshmgir lands of Tabaristan & Deylaman.png|بندانگشتی]]
وشمگير زماتي گه بؤتۊنس گؤرگان ؤ کاسپين (پتشخارگر) ٚ خۊرخؤس-ه آرام بؤنه ؤ آذربايجان-ه مطيع چاؤنه، بۊيئن ٚ برأر مقابله گۊدن ره بشتابس ؤ بۊيئن-ه ديشکن هدأ ؤ اصفهان-ه بگيت ؤ حسن بۊيه' اصفهان ٚ جي هأرۊجأنئه ؤ خطبه' خۊ نؤم چاگۊد؛ ايمه ألمۊت ٚ مئن بؤشؤ ؤ حؤکۊمت-ه برپا بؤگۊد ؤ اۊن ٚ قلعه استحکامات ٚ جي بهره بؤبۊرد ؤ پۊر قوي بؤبؤ.

ماکان ٚ خيانت سامانئن-ه باعث بؤبؤ أمير نصر ٚ ساماني ۳۲۸ ٚ مئن ابۊعلي أحمد چغانی (خۊراسان ٚ سپئسالار)-ه گؤرگان ٚ را گسيل بدأره ؤ چغاني بدۊن ٚ اينگه ماکان واخب بؤبۊن تا گؤرگان ٚ نزيکي بؤشؤ ؤ هفت‌ماهه محاصره همرأ ماکان-ه مجبۊر بؤگۊد وشمگير ٚ جي کۊمک بخأ. وشمگير خۊ سردارؤن، ابي داوود ٚ سفاهي ؤ شيرج بن ٚ ليلي-ئه اۊن ٚ بال زئن ره گؤرگان ٚ را روؤنه بؤگۊد ؤ خؤره پۊر گيلاني سالدات گؤرگان ٚ را اعزام بؤگۊد. أمما شیرج گه ناکام بۊمؤنسه بؤ صلح ٚ واسطه بؤبؤ ؤ اجازه بگيت ماکان طبرستان ٚ مئن بؤشۊن ؤ چغاني گؤرگان-ه فتح بؤگۊد. زياري لشکرئن ٚ شؤؤن گؤرگان ٚ مئن، باعث بؤبؤ اصفهان خالي بؤبۊن ؤ حسن ٚ بۊيه بؤتۊنس بدۊن ٚ مقاومتي هندئه اصفهان-ه بيره ؤ برخي جه وشمگير ٚ سپاه ٚ سران-ه دسگير بؤگۊد.

هي أيؤم ٚ مئن خبر برسئه گه بۊيئن خأنن ری ؤ عجم ٚ عراق-ه تصرف بؤنن. وشمگير خۊ لشکر-ه ري ٚ دؤر ؤ ور بؤبۊرد ؤ حسن ٚ بۊيه سپاه ٚ همرأ بجأرس، وشمگير ٚ سپاه ٚ جناحين چتن ديشکني بؤخؤرد ولي وشمگير شخصن خۊ سپاه ٚ ديل-ه بۊيئن ٚ سپاه ٚ ديل ٚ را هيدايت بؤگۊد ؤ اۊشؤن-ه ديشکنه. صاحب بن ٚ شادشي اي جار ٚ مئن بؤمۊرد ؤ گيلاکۊ بۊيئن ٚ أسير وکت، أمما وشمگير ٚ سپاهئن اۊن ٚ آزاد بؤدن. تا ۳۲۸ وشمگير بؤتۊنسه بؤ خۊ برأر ٚ قلمرؤ-ئه بدأره.

=== بۊيئن ؤ سامانئن ٚ اتحاد ؤ ری ٚ جنگ ===
[[فاىل:Polish ۲۰۲۰۱۲۰۲ ۱۲۲۳۵۰۰۰۸.png|بندانگشتی]]
ابۊعلي چغاني زماتي گؤرگان ٚ مئن بۊمؤنس ؤ ايمه ابراهيم بن ٚ سيمجۊر-ه خۊ جا سر بنيشأنه. علي بۊيه، چغاني ره يته نؤمه بنويشت ؤ اۊن ٚ جي بخأس يته مۊشترک ٚ فگن ری-ه بؤنن ؤ وشمگير ٚ حؤکۊمت ٚ کار-ه يکسره بؤنن. اي اتحاد ٚ پسي ۳۲۹ قمري مئن تفاق دکت ؤ چغاني ؤ بۊيئن ٚ سپا ری ٚ را را دکتن. وشمگير وختي اي اتحاد ٚ جي واخؤ بؤبؤ خۊ لشکر-ه جما گۊد ؤ ماکان بن ٚ کاکي-ئه گه ساري مئن والي بؤ-يه خۊ ور دؤخؤند؛ ماکانم خۊ عامۊپسر حسن بن ٚ فيرۊزان-ه خۊ جا بدأشت ؤ ری-ه بؤشؤ. چغانی ؤ علي بۊيه ری ٚ نزيکي مئن کسن-ه برسئن. سرأخر ای دۊ لشکر ۳۲۹ محرم ٚ مئن کسن ٚ مصاف بؤشؤن ؤ اي جار ٚ مئن أبۊعلي چغاني بؤتۊنس وشمگير ٚ سپا قلب-ه محاصره بؤنه ؤ ماکان-ه گه سپا ديل ٚ مئن هيسأ بؤ-يه بؤکۊشت. ايمه وشمگير [[لاريجان]] ؤ آمؤل ٚ را بؤرۊت. چغاني ماکان ؤ وشمگير ٚ سپا سران ٚ سر-ه بخارا ره سرأدأ. بؤته ببه گه وشمگير ٚ تلفات اي جنگ ٚ مئن شيش هيزار بؤ.

وشمگير ديشکن خؤردن ؤ بؤرۊتن طبرستان ٚ پسي، علي بۊيه ری ٚ مئن بؤشؤ ؤ تا زۊمؤسسؤن ٚ تمناکۊن هۊجه بئسسأ. ايمه زنجان، أبهر، قزوین، قم، کرج، أراک، همدان، نهاوند، دينور ؤ تا حلوان ٚ مرز-ه فتح بؤگۊد ؤ اۊشؤن ٚ ره والي بنأ. ولي بۊيئن اي توان -ه خۊ مئن ندئن گه سامانئن ٚ قلمرؤ-ئه تعرضي بؤنن ؤ نتيجتن سامانئن ٚ ره أني چندان مۊشکيلي پيش نؤمأ.

=== حسن ٚ فيرۊزان ٚ ماجرا ===
[[فاىل:دۊته سککه وشمگير ٚ نؤم.jpg|بندانگشتی|دۊته سککه وشمگير ٚ نؤم]]
حسن فيرۊزان گه ماکان ٚ عامۊپسر بؤ عده‌اي همرأ وشمگير-ه ماکان ٚ مرگ ٚ عامل دؤنسن ؤ اۊن ٚ پذيرفتن ٚ جي امتناع بؤدن. وشمگير'ني شيرج بن ٚ ليلي-ئه ساري را روؤنه بؤگۊد ؤ ايمه حسن فيرۊزان گؤرگان ٚ مئن بؤشؤ ؤ وشمگر'ني اي شأر ٚ مئن بؤشؤ ؤ حسن فيرۊزان مجبۊرا بؤ عراق ٚ عجم ٚ را بؤرۊجه. 

حسن ٚ فيرۊزان چغاني-ئه بپيوست ؤ أبۊعلي چغاني-ئه تحريک بؤگۊد گؤرگان-ه لشکرکشي بؤنه. ۳۳۱ ٚ قمري هجري مئن چغاني لشکرکشي گؤرگان-ه همرأ، وشمگير ساري را عقب بنيشت ؤ يته ناحيه به نؤم ٚ وله‌جۊی ٚ مئن دۊته لشکر کسن ٚ همرأ بجنگسن ؤ چغاني چنما ساري-ئه محاصره بؤگۊد ؤ مزدۊرگيل گه يته جه وشمگير ٚ سردارؤن بؤ-يه بؤکۊشت، ولي زۊمؤسسؤن ٚ رسئن ٚ أمرأ ؤ أمير ٚ ساماني مرگ ٚ خبر ٚ ايشتؤوسن ٚ همرأ، دۊ گرۊ صلح بؤدن ؤ وشمگير خۊ وچه، سالار بن ٚ وشمگير-ه به عنوان ٚ گرۊگان چغاني-ئه بسپؤرد ؤ خطبه ساماني أمير ٚ نؤم بؤگۊد. ائمه أبۊعلي چغاني، حسن فيزۊزان  ؤ سالار بن ٚ وشمگير ٚ همرأ خؤراسان ٚ را روؤنه بؤبؤ ؤ زیارئن ٚ نيرۊ افۊل ٚ را بؤشؤ.

دۊؤمي أمير نصر ٚ ساماني مرگ ٚ پسي حسن ٚ فيزۊزان گه برخي تفاقؤن ٚ جي ناراضي بؤ، فۊرصت ٚ جي بهره بؤبۊرد ؤ أبۊعلي تجهيزات ؤ وسايل ٚ أمرأ ؤ سالار بن ٚ وشمگير ٚ همرأ گؤرگان بؤشؤ ؤ گؤرگان، دامغان ؤ سمنان-ه فتح بؤگۊد. وشمگير'ني أبۊعلي شؤؤن ٚ پسي ری-ه فتح بؤگۊد ؤ اسپاهي-ه طبرستان ٚ مئن بدأشت ؤ خؤره ری-ه بؤشؤ. ايته بؤبؤ گه حسن ٚ فيرۊزان ؤ وشمگير ٚ زياري متحد بؤبؤن ؤ سالار خۊ پئر ٚ ور وگردس.

=== جديد ٚ جنگؤن: زياري-ساماني اتحاد ===

==== زيارئن ٚ وضعيت ری ٚ نبرد ٚ پسي ====
وشمگير تا ری ٚ جار ٚ مئن ديشکن خؤردن ٚ پيشي، قمري ۳۲۹ مئن کاملا استيقلال دأشت. ولي اۊ ديشکن ٚ همرأ ری ؤ اصفهان-ه چيکأدأ ؤ تينار کاسپين اۊن ٚ ره بۊمؤنس. وشمگير ايمه مجبۊر بؤبؤ کمي سامانئن ٚ جي تبعيت بؤبۊره. سامانئن ٚ مؤضع ٚ وگردسن زيارئن ؤ وشمگير ٚ برأبر بۊيئن ٚ ويشتر قدرت يأتن ؤ فگن پيلا خۊراسان ٚ برمس ٚ جي بؤ. سامانئن خأسن گه بۊيئن ٚ أمرأ خئلي درگير نؤبۊن ؤ خأسن گه زيارئن ؤ بۊيئن کسن ٚ همرأ درگير وکن تا بۊيئن خۊراسان ٚ را دس تنوأدن ؤ زيارئن ٚ جي حيمايت گۊدن. هين بؤ گه وشمگير خۊ سامان ٚ پأسئن ٚ ره پۊر جار بؤگۊد ؤ حتی راضي وکت سامانئن ٚ واسطه همرأ عباسئن وساطت بؤنن تا بۊيئن دئه زيارئن ٚ سامان-ه فگن نؤنن.

==== اتحاد ٚ مقدمه ====
۳۳۱ ٚ ق.ه مئن حسن ٚ بۊيه هندئه اصفهان ٚ جي قزوين ٚ مئن بؤشؤ تا وشمگير ٚ ضأف ٚ جي بهره بؤبۊره ؤ ری-ه فتح بؤنه. وشمگير گه مننس بۊيئن ٚ لشکر ٚ برأبر بئسسه، هندئه طبرستان ٚ را بؤرۊت. حسن بۊيه ری ٚ فتح ٚ پسي وشمگير ٚ عوامل-ه شکنجه بؤگۊد ؤ وشمگير ٚ خزانه‌دار ٚ شکنجه گۊدن ٚ پسي اۊن أموال-ه بگيت، ولي ابوالحسن مامطیری (خزانه‌دار) وشمگير ٚ مال-ه اۊن-ه هندأ. وشمگير وختي آمؤل ٚ مئن بؤشؤ ماکان ٚ بيوه، ميجام-ه، حسن فيرۊزان ٚ جی بخأس ؤ حسن اي عمل ٚ جي امتناع بؤگۊد ؤ حسن ؤ وشمگير هندئه کسن ٚ أمرأ بجارسن ؤ «محمد بن وهری» ؤ «اسماعیل بن مردوچين» حسن فيرۊزان-ه بپيوسن. اي وضع ٚ مئن وشمگير تنا چأره' ساماني دربار ٚ پناه بؤردن ٚ مئن بدئه ؤ خۊ گۊد ؤ متعلقات ٚ همرأ بخارا را را دکت، وشمگير چغاني-ئه را دل بدئه گه ساماني أمير ٚ دستۊر ئبه ری ٚ فتح ٚ ره شؤدؤبؤ ؤ چغاني وشمگير-ه بخارا را گسيل بدأشت. چغاني يارؤن را دل اۊن-ه خيانت بؤدن ؤ چغاني بؤرۊت. اي زمات ٚ مئن حسن ٚ فيرۊزان ؤ حسن بۊيه کسن ٚ همرأ متحد وکتن ؤ حسن فيرۊزان ٚ لاکۊ ؤ حسن ٚ بۊيه ازديواج بؤدن ؤ اي ازديواج ٚ حاصيل فخرالدؤله وکت. حسن ٚ فيرۊزان وشمگير ٚ عامل اسفاهي-ه بؤکۊشت ؤ طبرستان-ه بگيت ؤ اسفاهي کۊشتن ٚ پسي اۊن ٚ أموال-ه وگيت بنأ خۊ قلله ديلم (گیلان) مئن.         

==== قمري ۳۳۳ تا ۳۴۳ تفاقؤن ====
قمري ۳۳۳ ٚ مئن نۊح بن ٚ نصر، سامانئن ٚ تازه کيا، بخارا مئن وشمگير ٚ جي استيقبال بؤگۊد ؤ وشمگير قوا تجديد گۊدن ٚ ره زماتي اۊيه بئسسأ. هي سال ٚ مئن نۊح ٚ ساماني يته جه خۊ تۊرک ٚ سردارؤن به نؤم ٚ «منصور بن قراتکین»-ه وشمگير ٚ گلأکأنئه تا سي هيزار نفر ٚ أمرأ بؤتۊنه گؤرگان ٚ بلت-ه وا بؤنه. أبۊعلي چغانيئم گه نيشابۊر بؤشؤ بؤ دستۊر هگيت تا قراتکين ؤ وشمگير-ه بال بزنه. حسن ٚ فيرۊزان أولسر ايته نشؤن هدأ گه خأنه گؤرگان ٚمئن مۊقاومت بؤنه، ولي نهايتن ساري را رۊتن-ه بنا بگيت ؤ تمؤم ٚ پۊردؤن-ه خۊ را مئن فسأنه. وشمگير يته مسير ٚ ديگر ٚ جي بؤشؤ ؤ اۊن-ه تا گيلان (دیلم) ٚ مرز ؤ چالۊس تعقيب بؤگۊد، ولي حسن هنده خۊرخؤس ٚ را بؤشؤ. منصۊر قراتکين اي فگن ٚ ره مال طلب بؤگۊد. وشمگير ناچار آمؤل ٚ مئن بؤشؤ ؤ درخاستي مبلغ-ه مردۊم ٚ مئن پخش بؤگۊد اۊشؤن ٚ جي ماليات هگيت. قراتکين ٚ شؤؤن ٚ پسي به بخارا، چغاني ری-ه فتح بؤگۊد تا جباب ٚ ناحيه پيش بؤشؤ. اي زمت ٚمئن نۊح ٚ ساماني اۊن-ه مقام ٚ جي عزل بؤگکد ؤ اۊن-ه ابراهيم ٚ سيمجۊر-ه هدأ. أبۊعلي چغاني اي کار ٚ جي برنجس بۊيئن ٚ دربار-ه بؤشؤ ؤ حسن ٚ بۊيه اۊن أجي استيقبال بؤگۊد.

حسن فيرۊزان گيلان بؤشؤ ؤ وشمگير هندئه اۊن-ه فگن بؤگۊد. حسن يته شأر به نؤم ٚ «دۊلادار» دريا لک بسأت ؤ اۊن ٚ حصارؤن ٚ پۊشت پنا بگيت. وشمگير أسب ٚ همرأ درياٰ بگنس ؤ ديوار ٚ دؤر زئن ٚ أمرأ يته جه حسن ٚ لشکر ٚ سران-ه بؤکۊشت. حسن ٚ قيرۊزان هندئه بؤرت ؤ جستانئن-ه پنا بؤبۊرد ؤ وشمگير آمؤل-ه بؤشؤ ؤ حسن هنده پيش‌روي بؤگۊد ؤ رۊيان-ه برسئه ؤ اۊن ٚ اۊستاندار-ه پنا بؤبۊد، اين بؤبؤ گه وشمگير هندئه اۊن-ه فگنس ؤ حسن-ه هندئه ديشکئه ؤ حسن ٚ فيرۊزان گؤرگان ٚ را بؤرۊت ؤ اۊيه خۊ قبيله همرأ يته چاگۊدن ؤ ايته وکت وشمگير'ني گۊرگان ٚ را را دکت.

بغداد ٚ فتح بؤؤن توسط ٚ بۊيئن ؤ أحمد ٚ بۊيه دس ؤ عباسئن ٚ ديشکن خؤردن بۊيئن ٚ برأبر ٚ همرأ بۊيئن بؤتۊنسن عباسئن-ه خۊ مطيع چاکۊنن ؤ بۊيئن پۊر قوي‌تر ؤ پيلاتر بؤبؤن ؤ پيشأکتن. أحمد ٚ بۊيه، بۊيئن ٚ کۊچي‌ترين برأر حسن ٚ بۊيه' مالي ؤ نيظامي لحاظ ٚ جي پۊشتيباني بؤگۊد؛ فلذا وشمگير ٚ اؤميد بۊيي برأرؤن-ه چيره بؤؤن ٚ ره  کما بؤ. ق ۳۳۵ ٚ مئن بۊيئن مؤفق بؤبؤن ری ؤ تمؤم ٚ جبال ٚ ناحيه' بيرن ؤ حسن ٚ فيرۊزان ٚ أمرأ گۊرگان ٚ را لشکرکشي بؤدن ؤ وشمگير ٚ سپاهئن بۊيئن-ه بيوسن ؤ شأر-ه بۊيئن-ه تقديم بؤدن ؤ حسن ٚ فيرۊزان گۊرگان ٚ والي بؤبؤ. وشمگير'ني هندئه خۊراسان ؤ اسفراين ٚ شأر ٚ مئن پنا بگيت. أرتش ٚ خيانت وشمگير-ه دۊبار تفاق دکت ؤ احتمالن اۊن ٚ عيللت ددار جنگؤن ؤ سالداتؤن ٚ وأکتگي ؤ وشمگير ٚ ضعيفا بؤن بؤ.

ابن ٚ أثير گۊزارش کۊنه ۳۳۶ ٚ مئن وشمگير ؤ منصۊر ٚ قراتکين مأمۊرا بؤن تا «ابۊمنصۊر محمد بن عبدالرزاق» ٚ شۊرش-ه گه طۊس ؤ نيشابۊر ٚ حاکيم،-ه سرکۊب بؤنن. ساماني سيپا مؤفقا بؤ طۊس-ه فتح بؤنه ؤ أبۊمنصۊر گۊرگان-ه بؤشؤ ؤ بۊيئن-ه پنا بؤبۊرد. ائ زمات ٚ مئن مسافريان/سالارئن گه گيلان ٚ جي خيزش بؤده بؤن ديسم ٚ کرد-ه ديشکن هدأن ؤ اۊن-ه زيندؤني بؤدن ؤ ايشؤن ٚ مئن آذربايجان ٚ حؤکۊمت ٚ سراختيلاف پيش بۊمأ. آل ٚ بۊيه اي فۊرصت ٚ جي استيفاده بؤگۊد ؤ أبۊمنصۊر-ه اۊجه والي بؤگۊد. سالارئن ديسم-ه آزاداؤدن تا أبۊمنصۊر-ه ديشکنه ولي خؤره ديشکن بؤخؤرد. ايته بؤبؤ گه آذربايجان بۊيئن ٚ سلطه بۊن قرار بگيت.

اۊ را جي ق ۳۳۷ ٚ مئن نۊح ٚ ساماني هندئه منصۊر ٚ قراتکين-ه دسسۊر هدأ تا شۊرشؤن ٚ خؤسأنئن ٚ پسي گؤرگان-ه فگنه. اي زمات ٚ مئن وشمگير بؤتۊنس يته جه حسن ٚ فيرۊزان ٚ زأکؤن-ه گرۊگان بيره ؤ حسن ٚ فيرۊزان-ه وادار به صلح بؤگۊد؛ أمما اي زمات ٚ مئن يته کدۊرت نۊح ٚ ساماني ؤ منصۊر ٚ قراتکين ٚ مئنأ شکل بگیت ؤ وشمگير گرۊگاني-ه حسن ئبه وگردؤنئه ؤ نيشابۊر-ه وگردس ؤ حسنم زۊزن ٚ ولايت ٚ مئن بۊمؤند. وشمگير گؤرگان-ه  بؤشؤ حسن ٚ بۊيه وختي واخؤ بؤبؤ گؤرگان ٚ را لشکرکشي بؤگۊد ؤ وشمگير گيلان ٚ را بنا بگيت برۊتن ؤ [[چالوس|چالۊس]]-ه برسئه ؤ حسن ني بؤشؤ چالۊس ٚ مئن. ايمه وشمگير هندئه خۊرخؤس ٚ را را دکت [[رۊدسر|هۊسم]]-ه برسئه أول‌سر گيلانئن بۊيئن ٚ ترس ٚ جي اۊن-ه پنا ندأن ولي الثائر، هۊسم ٚ زيدي حاکيم اۊن-ه بپذيرفت ؤ گيلانئن اۊن ٚ دؤني وشمگير-ه پنا هدأن. حسن ٚ بۊيه گيلان ٚ مئن وشمگير ٚ دۊمال مۊت گه خۊ برأر ٚ مۊردن ٚ خبر اۊن-ه برسئه ؤ اۊيه جي گه لشکرين دؤنس احتيمالن اۊن ٚ وچه عليه، عضدالدؤله، شۊرش کۊنن، فارس ٚ را وگردس.

منصۊر ٚ قراتکين حسن ٚ بۊيه غيبت ٚ جي استيفاده بؤگۊد ری، کرمانشاه ؤ نسا جي تت اصفهان-ه فگنس ؤ اي مناطق ٚ مئن والئني دؤجئه ؤ خؤره وگردس نيشابۊر-ه ؤ زماتي دنوأرس گه هۊجه بؤمۊرد. پۊر مردۊم گيلان ؤ مازرۊن ٚ جي جما بؤن وشمگير ؤ الثائر-ه بپيوسن. حسن ٚ بۊيه وگردسن ٚ پسي ۳۳۸ ٚ مئن وشمگير ااثائر ٚ همرأ گيلان ٚ جي به طبرستان ؤ آمؤل ٚ مئن بؤشؤن ؤ وشمگير آمؤل-ه ااثائر-ه بسپؤرد ؤ خۊ سيپا همرأ گۊگان-ه بؤشؤ. ائمه وشمگير بر خلاف ٚ خۊ پيمؤن الثائر ٚ أمرأ نۊح ش ساماني نؤم خطبه بۊخؤند شيرج بن ليلي ؤ وردانشا-ه آمؤل ٚ را سرأدأ تا اثائر-ه برجه بؤنن. ايته بؤبؤ گه وشمگير ٚ سيپاهئن اثائر نزيکؤن بؤکۊشتن ؤ «محمد بن وهری یا دهری» گه اثائر ٚ معتمدؤن ٚ جي بؤ زيارئن-ه بپيوس ؤ الثائر نبرد ٚ پيشي گيلان ٚ را بؤرۊت.

حسن ٚ بۊيه شيراز ٚ جي هندئه ری-ه وگردس ؤ وشمگير-ه حمله بؤگۊد وشمگير أز راه ٚ ايبورد سامانئن-ه دربار-ه وگردس. نۊح ٚ ساماني اي مرت أبۊعلي چغانی-ه ۳۴۰ ٚ مئن خۊراسان ٚ سپهسالار بؤگۊد ؤ دۊ سال ٚ پسي اۊن-ه حسن ٚ بۊيه همرأ جنگسن ٚ ره ری ٚ رآ روؤنه بؤگۊد. چغاني حسن ٚ همرأ صلح بؤگۊد ؤ قرار وکت حسن ری ٚ حکم ٚ گۊدن ٚ برأبر سالانه دیویس دينار بخارا ره سرأده. نۊح ٚ ساماني ؤ وشمگير ٚ زياري اي صلح‌نؤمه جي ناراضي بؤن ؤ چغاني خۊ منصب ٚ جي عزل بؤبؤ.

۴۴۱ ٚ مئن الثائر ٚ علوي ؤ حسن ٚ بۊيه همرأ متحد بؤبؤ ؤ طبرستان ٚ حۊکم-ه اۊن ٚ جي هگيت ؤ خؤره آمل ٚ مين مستقر بؤبؤ ؤ خۊ وچئن زيد ؤ رضا-يه ساري را سرأدأ واي مننس اي شأرؤن-ه حيفظ بؤنه ؤ وشمگير سري اۊن-ه آمل ٚ جي بيرۊنا گۊد ؤ اۊن ٚ وچئن گرۊگان بگيت. الثائر بؤتۊنس مکاتبه بؤنه يته جه وچئن-ه هيره. ۳۴۲ ٚ مئن زماتي گه عازم ٚ نبرد حسن ٚ بۊيه همرأ بؤ الثائر-ه خۊ ور بيأرد ؤ اۊن ٚ اۊ يکته وچه'ني آزادا گۊد.


أبۊعلي چغانی به بهؤنه‌ی ٚ عزل بؤؤن خۊ منصب ٚ جي حسن ٚ بۊيه همرأ متحد بؤبؤ ؤ أبۊعلي ؤ حسو ۴۴۳ ٚ مئن دۊ را جي وشمگير ٚ قلمرؤ-ئه حمله ؤ بؤدن ؤ وسمگير ناچار مشهد ٚ رآ بؤشؤ. حسن ٚ بۊيه اي زمات ٚ مئن عباسي خليفه' گه بۊيئن ٚ مطيع بؤ-يه بؤگۊت خۊراسان ٚ حۊکم-ه چغاني نؤم بزنه اي کار'ني بؤگۊد.

=== وشمگير ٚ کيايي پاياني زمت ===
نۊح ٚ ساماني مۊردن ٚ پسي ۳۴۳ ٚ مئن اۊن ٚ وچه عبدالملک بن ٚ نۊح سامانئن ٚ تخت ٚ سر بنشيت. چغاني گه تازگي خۊراسان ٚ ايمارت ٚ حۊکم-ه خليفه' جي هيته بؤ، بؤمۊرد. اي زمات ٚ مئن وشمگير بؤتۊنس شيش ما به آرامی گۊرگان، طبرستان ؤ گيلان ٚ بيه پيش ٚ سر حؤکۊمت بؤنه.

۳۴۴ ٚ مئن حسن ٚ بۊيه ؤ عبدالملک ٚ ساماني صبح بؤدن ؤ به سبب ٚ اۊن قرار بؤبؤ حسن وشمگير ٚ کنۊني قلمرؤ-ئه حمله نؤنه. أمما اي صلح خئلي دوؤم نيأرد ؤ ۳۴۷ ٚ مئن وشمگير بؤتۊنس پاچ ٚ زماتي ره حسن ٚ نيشتگا ری-ه فتح بؤنه ؤ در مۊقابل حسن ني بؤتۊنس پاچ ٚ زماتی ره گۊرگان-ه فتح بؤنه.

۳۵۱ يا ۳۵۵ مئن هندئه چندۊمين ٚ بار ٚ ره حسن زيارين ٚ قلمرؤ-ئه فگنس ؤ اي مرت وشمگير گيلان-ه بؤشؤ خۊ لشکر-ه سر ؤ سامؤن دئن ٚ پسي هندئه طبرستان ؤ گۊرگآن-ه بگيت.

=== لنگر ٚ ايقدامات گيلان ٚ مئن ===
لنگر وشمگير ٚ وچه اي زمت ٚ مئن خۊ پئر ٚ جانب ٚ جي گيلان ٚ مئن ايمارت دأشت، اۊ وشمگير ٚ أدأيي‌پسر «سیاه گیل بن هروسندان» ٚ مۊردن ٚ پسي خۊ قلمرؤ-ئه گۊسترش هدأ الئاثر-ت أسير بؤگۊد ؤ اۊن-ه کۊرآ گۊد ؤ ايمه خۊ پئر ٚ را سرأدأ ؤ وشمگير'ني اۊن-ه زندؤني بؤگۊد. بدأري اي أواخر يته جه الئاثر ٚ غۊلامان اۊن ٚ عليه شۊرش بؤده بؤ ؤ ديلمئن الئاثر ٚ خؤنه' تاراج بؤده بؤن. حسن ٚ بۊيه اي تفاق ٚ پسي  «أبۊمحمد الحسن الناصر»-ه گيلان ٚ را سرأدأ تا لنگر ٚ أمرأ مۊبارزه بؤنه ؤ ۳۵۳ ٚ مئن لنگر-ه ديشکنئن ؤ أبۊمحمد ٚ لشکرين بؤتۊنسن لنگر-ه اي نبرد ٚ مئن بؤکۊشن.

اين ٚ پسي زيارئن ٚ قۊدرت گيلان ٚ مئن بکت ؤ گيلان [[بۊىه'ن|بۊيئن]] ٚ دس دکت، اي سلسله'ني ايصالتن گيلان ٚ شي بؤن ؤ گيلان ٚ جي خيزش بؤدن. ألبت بئدؤن بدأري [[منۊچهر زياري|منۊچهر ٚ زياري]] خۊ پئر [[قابوس بن وشمگير|قابۊس]] ٚ جانب ٚ جي گيلان ٚ والي بؤبؤ بؤ. درکۊل گيلان اي سالؤن ٚ مئن پۊر زيارئن ؤ بۊيئن ٚ مئنأ رد ؤ بدر وکت.

== زيارئن ؤ بۊيئن ٚ روابط ==
مردآويج ؤ زيارئن، بۊيئن ٚ جي زۊدتر قۊدرت هيتن ولي زۊدتر'ني افۊل پيداؤدن، أمما بۊيئن بؤتۊنسن عباسئن ديشکنن ؤ اۊشؤن ٚ خليفه' خۊ مطيع چاؤنن ؤ خۊ قلمرؤ-ئه گۊسترش هدأن ؤ خۊ سامؤنان-ه خئلي آباداؤدن ؤ تؤسعه هدأن. زيارئن ؤ بۊيئن با اينگه هردۊ يته [[گيلک|قؤم]] ؤ سامؤن ٚ شي بؤن ؤ هردۊته گيلان ٚ شي بؤن ؤ گيلان ٚ شي خيزش بؤده بؤن، ولي قلمرؤ سر کسن ٚ همرأ اختيلاف پيداؤدن ؤ سامانئنم گه خۊراسان ٚ مئن حؤکۊمت دأشتن بۊيئن ٚ ترس جي زيارئن-ه پشتيباني گۊدن. ألبت زيارين بۊيئن گاگلف خۊجير روابط'ني دأشتن چۊنان‌گه «منۊچهر بن قابۊس بن وشمگير» زماتي مجدالدؤله (بۊيئن ٚ کيا)-ئه خيدمت گۊد ؤ قابۊس ٚ زياري با اينگه مجدالدؤله ضعف ٚ جي واخب بؤ ولي هيچ‌زمت ری-ه فگن نؤگۊد.

== ويژگئن ==

=== شخصيت ===
برخي مؤلفؤن وشمگير-ه چۊنگه أول‌سر مردآویج ٚ دأوت-ه رد بؤده بؤ اۊن-ه عامي ؤ غافل دؤخؤندن، مجمل التواریخ ؤ القصص ٚ مؤلف وشمگير-ه يته بي تدبير کيا معرفي بؤده. هيته'ني بدأري وشمگير خۊ آخري نبرد حسن ٚ بۊيه همرأ اۊن-ه يته نؤمه مئن دۊشنؤم هدأ بؤ ؤ هين ٚ ره برخي مؤلفؤن اۊن-ه سرزنش بؤدن. ابن‌خلدۊن وشمگير-ه يته « مدبر ؤ بي‌نظير سياست‌مدار» کيا معرفي بؤده.

=== ناسيۊناليسم ===
وشمگير بر خلاف ٚ مردآويج خئلي ايران ؤ فارسؤن ٚ تاريخ-ه أهميت ندأ ؤ اۊن ٚ جا ويشتر کاسپين/پتشخارگر ٚ أقوام ؤ گيلکؤن ٚ دابؤن ؤ زوؤن ؤ تاريخ-ه أميت دأ.

=== أدبيات ٚ مئن ===
وشمگير گه شکار ٚ مئن ماهر بؤ يته کيتاب به نؤم «شکر» به زوؤن ٚ گيلکي بنويشت گه باز ٚ آمۊتن ٚ باره بؤ.

=== دؤنش ؤ دابؤن ===
گيلان ٚ پيلا رياضي‌دؤن ؤ أخترشيناس ؤ دؤنشمند، [[کۊشيار ٚ گيلاني]] وشمگير ؤ قابۊس ٚ بن وشمگير ٚ أخترشيناس بؤ. [[گيلکي زوؤن]] يته جه اي سلسله رسمي زوؤنان هيسه.

=== مۊردن ===
وشمگير خۊ آخري لشکرآرايي زمات قرار بؤ سامانئن ٚ تازه کيا همرأ ری-ه فگن بؤنن ؤ حسن ٚ بۊيه ؤ دئبأخي سرؤن ني قرار بؤ ايشؤن ٚ برأبر بئسن ؤ اي دۊته لشکر درگير بؤبۊن. وشمگير قرار بؤ چن رۊج گۊرگان ٚ مئن بئسسه تا خۊ لشکر-ه آماده بؤنه. يرۊ اي اؤردۊ مئن يته أسب-ه خۊش بؤگۊد ؤ اۊن ٚ سر بنيشت ؤ يته گۊراز اۊن ٚ أسب-ه مئنه بگنس ؤ وشمگير أسب ٚ سر جي بکت قمري ۳۵۷ ٚ ؤ بؤمۊرد.
[[فاىل:Gonbadkavoos.jpg|بندانگشتی|قابۊس ٚ گۊمبد، گه قابۊس بن ٚ وشمگير ٚ دسسۊر ئبه بسأته ببه. اي بۊرج يؤنسکؤ مئن ثبتا به ؤ جهان بلندترين آجۊري بۊرج هيسه.]]

=== جانشينؤن ===
اۊن ٚ پسي اۊن ٚ دۊته وچئن به ترتيب بيستۊن ؤ قابۊس اۊن ٚ جانشين بؤبؤن.

== تيندار ٚ وانويسؤن ==

* [[گيلان ٚ تاريخ]]
* [[زياری‌ئن|زيارئن]]
* [[بۊىه'ن|بۊيئن]]

== سربس ==

# اقبال آشتیانی، عباس (۱۳۹۲). تاریخ مفصل ایران. تهران: انتشارات دبیر. شابک ۹۷۸۹۶۴۲۶۲۱۳۳۰.
# امامی، ابوالقاسم (۱۳۹۴). ابن مسکویه. ۲۲. دائرةالمعارف بزرگ اسلامی. شابک ۹۷۸-۹۶۴-۷۰۲۵-۰۴-۱. دریافت‌شده در ۸ اکتبر ۲۰۱۶.
# خطیبی، ابوالفضل (۱۳۸۰). «ابومنصور محمد بن عبدالرزاق». دانشنامهٔ جهان اسلام. دریافت‌شده در ۲ اکتبر ۲۰۱۶.
# رضازاده لنگرودی، رضا (۱۳۹۲). الثائر فی اللّه، ابوالفضل (ابوطالب) جعفربن محمد. ۹. دانشنامهٔ جهان اسلام. دریافت‌شده در ۸ اکتبر ۲۰۱۶.
# رضازاده لنگرودی، رضا (۱۳۹۴). ابن اثیر. ۲۲. دانشنامه بزرگ اسلامی. شابک ۹۷۸-۹۶۴-۷۰۲۵-۰۴-۱. دریافت‌شده در ۲ اکتبر ۲۰۱۶.
# رضازاده لنگرودی، رضا. بیستون. ۵. دانشنامهٔ جهان اسلام. بایگانی‌شده از اصلی در ۱۷ سپتامبر ۲۰۱۶. دریافت‌شده در ۲ سپتامبر ۲۰۱۶
#زرین‌کوب، عبدالحسین (۱۳۶۷). تاریخ مردم ایران. تهران: انتشارات امیرکبیر.
#سجادی، صادق (۱۳۶۷). آل بویه. ۱. دائرةالمعارف بزرگ اسلامی. شابک ۹۷۸-۹۶۴-۷۰۲۵-۰۴-۱. دریافت‌شده در ۸ اکتبر ۲۰۱۶.
#عماری، حسین. آل زیار. ۲. دائرةالمعارف بزرگ اسلامی. بایگانی‌شده از اصلی در ۱۸ دسامبر ۲۰۱۰. دریافت‌شده در ۱۴ ژوئیه ۲۰۱۴.
#عمادی، عبدالرحمن (۱۳۸۹). «کوشیار گیلی». البرز کوه. منوچهر ستوده. بنیاد موقوفات دکتر محمود افشار. صص. ۲۲۷-۲۳۵. شابک ۹۷۸-۹۶۴-۶۰۵۳-۵۴-۰.
#مهرداد (۱۳۶۷). اولیاءالله آملی. ۱۰. دائرةالمعارف بزرگ اسلامی. شابک ۹۷۸-۹۶۴-۷۰۲۵-۰۴-۱. دریافت‌شده در ۸ اکتبر ۲۰۱۶.
#کاهن، کلود (۵ فروردین ۱۳۹۲). «تاریخ و مورخان اسلامی تا پایان دوران عباسی». ترجمهٔ شهلا بختیاری. کتابخانه، موزه و مرکز اسناد مجلس شورای اسلامی. دریافت‌شده در ۱۷ اکتبر ۲۰۱۶.
#مادلونگ، ویلفرد (۲۴ شهریور ۱۳۹۵). «تشیع امامی و زیدی در ایران». ترجمهٔ رسول جعفریان. مرکز دائرةالمعارف بزرگ اسلامی. دریافت‌شده در ۸ اکتبر ۲۰۱۶.
#فهیمی، مهین (۵ خرداد ۱۳۹۲). «وشمگیربن زیار». دانشنامهٔ جهان اسلام. بایگانی‌شده از اصلی در ۱۷ سپتامبر ۲۰۱۶. دریافت‌شده در ۲ سپتامبر ۲۰۱۶.
#مفرد، محمدعلی (۱۳۸۶). ظهور و سقوط آل‌زیار. تهران: انتشارات رسانش. شابک ۹۶۴-۷۱۸۲-۹۴-۵.
#*
#*
#*
#*
#*
#*
#*
#
#
#
#
#
#
#
#

[[جرگه:کارکياؤن]]
