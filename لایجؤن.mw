'''لاجان''' یا '''لاجؤن''' یک‌ته خؤجیر و قشنگˇشهرˇاسمه، [[گیلان]]ˇ مئن. ای شهر، کوهپایه‌ئنˇ مئن هننأ و اونˇ [[چیی باغ|چیی باغؤن]] معروف ایسسن. امما لاجؤنˇ قشنگی خالی اینˇ کوه و سرسبزی شی نیه. لاجؤنˇ خؤنهٰ‌ن نی ای شهره خؤجیرأ گودن. 

==مردوم و جوغرافی==
لاجؤن، [[کلسیا]] طرفˇ جی خؤنه به [[کاسپین]] دریا، [[خورتاب]]ˇ جی [[لنگرود]]ˇ همأ همسایه ایسسه، [[نسا]] طرفأ جی [[دیلمان]]ˇ همأ و [[افتؤزردی]] طرفˇ جی‌ام [[اسسؤنه]] همأ همسایه ایسسه. ای شهرˇ جوغرافی مقر ایسسه: خورتابˇ 50 درجه و کلسایˇ 37 درجه و 11 دئقه.

سال 1580، لاجؤنˇ جمعیت 72950 نفر بو.<ref name="آمار">[http://www.amar.org.ir/portal/faces/public/census85/census85.natayej/census85.informationfile/ پایگاه اینترنتی مرکز آمار ایران]</ref> ای شهر، گیلانˇ روخونه‌ٰنˇ روتˇ سر بنا ببؤ.

لاجؤن (شهرستان) دوتته بخش دأنه که [[رودبنه]] و [[مرکزی]] ایسسه و هف‌ته دهستان دأنه به ای نامؤن: [[رودبنه]]، [[شیرجؤپوشت]]، [[آهیندان]]، [[بازکیئگوراب]]، [[لفمجان]]، [[لیلسسان]] و [[لیل]]. لاجؤنˇ شهرستان، 1580 آمارˇ جی، 162898 نفر جمعیت دأنه.<ref name="آمار">[http://www.amar.org.ir/portal/faces/public/census85/census85.natayej/census85.informationfile/ پایگاه اینترنتی مرکز آمار ایران]</ref>

ای شهرˇ مردوم [[گیلک]] ایسسن و ایشؤنˇ زوؤن [[گیلکی]] یه. لاجؤنی‌ئنˇ گیلکی، گیلانˇ افتؤورس و مرکزˇ گیلکی همأ اننی فرق دأنه. لاجؤنˇ آب و هوا نی مرطوب و خوبه و اونˇ کوه‌پایه‌ٰنˇ هوا سرده.

* [http://www.guilanmet.ir/Default_guilan.aspx?MeteoShow=true&SelectedCity=lahidjan لاجؤنˇ آب و هوا]

==لاجؤنˇ گوذشته‌ٰن==
قدیم، لاجؤن، ابریشم و نوغانˇ جی درآمد داشت و ای صنعت/کشاورزی لاجؤن و لاجؤنی‌ئنˇ اقتصادˇ مئن پور تأثیر داشت.  [[چیی]] صنعتأ نی لاجؤنˇ مئن هنوز حرفˇ اوّله زئنه.

راجه به لاجؤنˇ اسم ای فرضیه هننأ که '''لاه''' [[پألوی زوان]]ˇ مئن ابریشمˇ معنیه دئنه و حتتا [[بورهانˇ قاطع]]ˇ مئن «سورخˇ ابریشمی پارچه» معنی ببؤ. '''جان''' یا '''جؤن''' نی مکان و جیگه پسونده. در نتیجه، لاجؤن بنه: ابریشمˇ شهر یا ابریشم-جیگه.

وختی عربؤن و اسلامی خلیفه‌ٰن گیلانˇ سر فوخوتن، لاجؤن ببؤ «دارالاماره» و «دارالامان». امما بازون کم-کمی هنده وگرسه و اوّل ببؤ «لاهیجان المبارک» و بازون ببؤ «لاهیجان» که فارسی مئن هو لاجؤنه.

سال 705 هجری قمری، [[اولجایتو]] لاجؤنه بیته و بازون [[امیر تیمور]] اونه لشکرکشی بوده. تیمورˇ پسی، [[سید امیر بیک]] و اونˇ نواده‌ٰن که [کیایی سادات]] بؤن، لاجؤنˇ سر حوکومت گودن. کیایی‌ئنˇ فگرسنˇ پسی، [[صفوی]] حاکمؤن ای شهرˇ مئن حوکومت گودن.

لاجؤنˇ مئن تاهیسه چن‌ته سولو پیش بمأ دأنه. يک‌ته سال 703 هجری قمری بو که شهرˇ مئن [[طاعون] دکته. يک‌ته سال 850 هجری قمری آتش‌سوزی بو و یک‌ته نی [[روس|روسؤن]]ˇ اشغال بو که سال 1725 میلادی ای سولو پیش بمأ. 1230 هجری قمری‌ام لاجؤنˇ مئن [[زمین‌لرزه]] بمأ و 1246 هنده طاعون دکته شهرˇ مئن و پور کوشتار بوده.

لاجؤنˇ پیلگی و عظمت، [[خان احمد خان]]ˇ زمتˇ شه. هیچ حاکمی، خان احمد خانˇ موسؤن قدرت و اقتدار نداشت. 1000 هجری قمری، شوال، [[شاه عباس صفوی]] وختی که خان احمد خانه اواره بوده، بمأ لاجؤن و دستور بدأ خان احمد خانˇ باغه خرابأ کونن. ای باغ، باغی بو که خان احمد خانˇ قصر جولؤ هننأ بو و اونˇ مئن انواع و اقسام گولؤن و میوه‌ٰن دبو. شاه عباس او باغه زمینˇ بازی و [[چؤگان]] چاگوده و اونˇ دؤره دار بکاشته.
خان احمد خانˇ فگرسنˇ پسی، چون زأک نداشت، ده [[کیایی‌ئن]]ˇ جی اثری نمؤنسه و گیلان که تا ای زمت [[ایران]]ˇ جی سیوا بو، ده ببؤ یک‌ته ایرانˇ ولایتؤن.

بعدها، [[جنگلی‌ئن]]ˇ ماجرا مئن، لاجؤن یک‌ته از ایشؤنˇ مراکز بو.

==لاجؤنˇ شهردارؤن==
* [[علی اصغر فیاض فاضلی]]
* [[پورقاسمی]]
* [[باقری]]
* [[برهانی]]
* [[گنجی]] (سال 1581 جی تا هیسه انتصاب ببؤ).

==تاریخی و تفریحی جیگه‌ٰن==
* [[شیخ زاهد]]ˇ اسسؤنه. (قرن هشتم هجری قمری شی ایسسه و لاجؤن-لنگرودˇ جاده مئن هننأ).
* [[چارپادشا]] مسجد. ([[تیموریان]]ˇ زمتˇ شی ایسسه که الؤن سردارˇ جنگلˇ خیابؤنˇ مئن هننأ.
* میرشمس‌الدینˇ اسسؤنه.
* [[اکبریه مسجد]].
* [[لاجؤنˇ مسجدجامع]]
* [[گولشنˇ حمام]].
* [[بام سبز]] ([[شیطان کو]])
* لاجؤنˇ سل.
* [[چیی موزه]] (گنجینه‌ی چای ایران. هم موزه ایسسه و هم [[کاشف السلطنه قبر)
* تله‌کابین.
* خشتˇ پورد.
* [[سوستانˇ سل]].
* [[امیرکلایه سل]].

==لاجؤنˇ دانگشاهؤن==
* [[دانشگا آزاد]] (فارسی: دانشگاه آزاد اسلامی، واحد لاهیجان)
* [[تربیت مدرسˇ دانشکده]].
* [[پرستاری و مامایی دانشکده]].
* [[پیامˇ نورˇ دانشگا]]
* [[دیلمانˇ دانشگا]] (فارسی: موسسه‌ی آموزش عالی دیلمان)

==بورینˇ پیوندؤن==
[http://www.lahidjanshora.ir لاجؤنˇ شورای شهر]
[http://www.dourbin.net/albumdetail-fa-149.html بیجارکاری، لاجؤنˇ دهاتؤنˇ مئن (عکس)]


{{ناقص}}
{{گيلان}}
[[category:ناقص مقاله‌ئن]]
[[Category:سیاسی جوغرافی]]
[[Category:لاجؤنی]]

[[en:Lahijan]]
[[fa:لاهیجان]]
[[fr:Lahijan]]
[[ro:Lahijan]]
[[sv:Lahijan]]
[[tg:Лоҳеҷон]]
