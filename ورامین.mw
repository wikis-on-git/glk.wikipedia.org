نویسنده متن محمدرضا عاشق
كلمه 'رام' و 'رامن' واژه‌هایی پهلوی و نام فرشته‌ای كه در بیست و یكم هر ماه به او سپرده می‌شود و ورامین یعنی شهری كه بهتر از رامین می‌باشد كه مولف كتاب 'ریاض العما و حیاض الفضلا در صفحه ‎ 232می‌گوید: در زمان حیات شیخ رشیدالدین حسن ابن عبدالملك ابن عبدالعزیز مسجدی، نام ورامین ،'رامن' بوده ‌است.

صاحب كتاب 'مجالس المومنین شهر ورامین را دارالمومنین ذكر كرده ‌است و در كتاب الانساب سمعانی كه در سال ‎ 555هجری تالیف شده از ورامین به عنوان شهری آباد و دارای اصحاب یمن یاد كرده ‌است.

صاحب كتاب 'المعجم' ورامین را نام شهری از ملك ری خوانده كه اهالی آن همگی شیعه مذهب بوده كه دارای تاریخی بسیار كهن و قدیمی و دارای آثار گوناگون تاریخی قبل و بعد از اسلام می‌باشد.

كاوش‌های اخیر صورت گرفته توسط باستانشاسان، سابقه سكونت در ورامین را به پیش از هشت هزار سال می‌رساند.

در كتاب 'وندیداد' جلد اول فرگردیكم، بند ‎ 18آورده شده كه چهاردهمین كشور با نزهت من -اهورامزدا- 'وارنا' نام دارد كه زادگاه فریدون، قاتل ضحاك می‌باشد.

از طرف دیگر به استناد كتاب مقدس آریایی‌ها (اوستا) و 'ودا' در حدود سه هزار سال پیش از میلاد مسیح در قسمتی از سیبری آریایی‌ها پس از گذشتن از مرو و شاهرود به حوالی ورامین و ری رسیدند و در این منطقه سكونت كردند، بنابر این می‌توان گفت كه ری و ورامین محل سكونت آریایی‌ها بوده‌ است.

در كتاب 'تاریخ مردوخ ' آورده شده كه حدود سه‌هزار سال پیش از میلاد مسیح قبایلی از ماد كه از هفت قبیله آریایی تشكیل می‌شد از سیبری به ایران و سواحل خزر و نواحی ری و ورامین آمدند و قبیله‌ای كه در ورامین و ری سكونت داشت 'پارتاسنی' نام داشت.

آریایی‌ها در این سیر و سفر به هرجا كه می‌رسیدند قعله‌ای بنا می‌كردند و در این قلعه‌ها در شب جهت جلوگیری از شبیخون دشمن آتش می‌افروختند كه نام اینگونه قلعه‌ها را 'ور' به معنی تعلیم و حرارت می‌نامیدند كه شاید ورامین نیز نام خود را از این واژه قدیمی گرفته باشد.

به عقیده نویسنده كتاب تاریخ ورامین تغییر یافته كلمه 'وروین' می باشد زیرا 'ور' به معنی قلعه ، حرارت و گرما و 'وین' به معنی جنگل، باغ و تاكستان است كه وجود روستایی به نام 'دهوین'در نزدیكی قلعه وارنا (قلعه ‌ایرج) دلیلی بر این مدعاست خصوصا اینكه در این روستا تاكستانهای فراوانی وجود داشته است.

در كتاب كنزالانساب نوشته علم‌الهدی جلد ششم ، ورامین را شهری دارای آثار تاریخی فراوان اعلام كرده و 'مادام دولافو' جهانگرد انگلیسی در سفرنامه خود ورامین را خرابه‌های پایتخت از بین رفته یاد كرده ‌است.

به عقیده 'سرهانری والسن' شرق شناس انگلیسی، ورامین شهری بسیار پهناور است كه محصولات صنعتی آن نظیر چینی و سفال لعابدار آن در سراسر كشور معروف بوده و وجود دو مدرسه 'فتحیه' و 'رضویه' در این شهرنشان از پیشرفت علمی این شهر بوده است.

این در حالی است كه از ‎152 اثر تاریخی بسیار مهم كشور، ‎4 اثر ارزشمند قلعه‌ایرج ، مسجد جامع، برج علاالدوله و امامزاده یحیی متعلق به ورامین است كه اگر بی‌مهری دولتمردان نبود شاید تعداد این آثار مهم بیش از این تعداد می‌بود.
