[[Image:Ahmad_Ashurpur_Photo_by_Masud_Soheyli.jpg|thumb|left|Ahmad Äşurpur]]
'''احمد آشورپور''' (احمد عاشورپور)، ایته پیله گیلک خاننده، امیرˇ ما 4، 1491 [[گالشی سال]] (18 بهمن 1296 [[هجری شمسی]])، [[انزلی]] [[غازيان]]ˇ مئن به دونیا بامو.

==زأکی و درس و مدرسه==
وختی کوچتای زأک بو، هوتؤ کی او زماتˇ سنت بو، احمدˇ پئر اینه سرأ دأ مکتب. دو سال بعد، پئر اینه اوسئی بگوده به مدرسه و اویه احمده امتحان بگیتن تا معلوم ببه که کو کلاسˇ مئن وا بنیشی. چون فارسی و قرائتˇ مئن کلاسˇ سومأ جی جؤرتر بو و ریاضی مئن کلاس اولأ جی کم‌تر، هنˇ واسی بوشؤ کلاسˇ دوم بنیشته.

آشورپور زأک کی بو، چون خوروم صدا داشت، بعضی روزان [[نوحه‌خانی]] گود. امما اولین بار دبیرستانˇ مئن بو کی بفأمسه کی اینˇ صدا خورومه.

وختی که [[فردؤسی دبیرستان]]ˇ مئن درس خاند، یک روز کی معللم غایب بو و آشورپور کلاسˇ مبصر بو، هر کاری گود، مننیس کی کلاسه آرام بکونی. تا ان‌کی ای‌دفاری خاندنه سرأگیته و ایته ترانه‌یه بخانده کی او روزان کشورˇ مئن پور معروف بو. هوتؤ کی خاند، کلاسم کم-کم تامأچه و همه تام بزئن. خاندنˇ تمنأ بؤ پسی، کلاسˇ زاکان دکالسن آشورپورˇ سر و اونه خوشانˇ دسˇ سر بولندأ گودن و ان باعث ببؤ کی آشورپور خاندنˇ ره تشویق ببی.<ref name="X">[http://www.etemaad.ir/Released/87-11-10/187.htm عزيز قاسم زاده لياسی. اعتمادˇ روزنامه. پنج شنبه، 10 بهمن 1387 - شماره 1879]</ref>


==خانندگی‌یه سرأگیتن==
[[Image:Ashurpur2.jpg|thumb|right|Äşurpur]]
آشورپور خو دبیرستانه کی تمنأ‌گوده، بوشؤ [[تئرانˇ دانشگا]] فننی دانشکده مئن ثبت نام بگوده، امما بازون وختی کی بشتؤسه کی کشاورزی دانشکده شبانده‌روزی‌یه، خو رشتهٰ عوضأ گوده.

کشاورزی دانشکده مئن، هونری فعالیتان پور رونق داشت و ایته جی اَ برنامه‌ٰنˇ میان آشورپور ایته [[گیلکی]] ترانه بخانده کی دانشجویانه خوش بامو و ایته آشورپورˇ هم‌کلاسی‌ئن کی رادیو میان ویولون زی، پیشنهاد بدأ کی ا ترانه رادیو میان اجرا ببی.<ref name="X">[http://www.etemaad.ir/Released/87-11-10/187.htm عزيز قاسم زاده لياسی. اعتمادˇ روزنامه. پنج شنبه، 10 بهمن 1387 - شماره 1879]</ref> او زمات، راديو تازه ايرانˇ مئن را دکته بو.

1515 گالشی سالˇ پسی، آشورپور خو انسان‌دوستی و برابری‌خایی عقایدˇ واسی، [[کؤمؤنیست|کؤمؤنیستؤن]]ˇ طرف موتمایل ببؤ و هو زمات، [[جمشید کشاورز]] کی یه‌ته خوروم موزیسین بو، [[ابوالحسن صبا]] ره ایته نامه نویسه و آشورپوره به عنوان ایته خاننده معرفی کونه به رادیو.<ref name="X">[http://www.etemaad.ir/Released/87-11-10/187.htm عزيز قاسم زاده لياسی. اعتمادˇ روزنامه. پنج شنبه، 10 بهمن 1387 - شماره 1879]</ref>

آشورپورِˇ صدا، اوّل‌بار، سال 1517 راديو جی پخشأ بؤ. آشورپورِˇ همکاری راديو امره، دوتا دؤره داره: يه‌ته 1520 تا 1522 و اويه‌ته 1531 جی تا 1533.


اين ِ کار، شرقی اوروپا موسئقی جی پور تاثير بئيته دأنه و خو سبک مئن، والس ِ ريتم جی نی استفاده بئوده دأنه.

آشورپور، [[پهلوی]] حوکومت ِ امره نی ميانه خوبی نداشت و انقلاب ِ پسی‌ام، چون تازه حوکومت موسئقی امره زياد خُب نبو، يه‌ته ديمه بنيشته و تام بزه.

مؤهندس آشورپور ایته سفر بگوده به شرقی اوروپا کی وگرسنˇ پسی، با ان‌کی ا سفر دولتˇ اجازه و رسمی گوذرنامه و مجوز داشت، به دو سال زندان محکوم ببؤ و آزادأ بؤستنˇ پسی، نظامی دادگا میان به حبس تأدیبی محکوم ببؤ و کشاورزی وزارت قبول نگود که اونه کار فده.<ref name="X">[http://www.etemaad.ir/Released/87-11-10/187.htm عزيز قاسم زاده لياسی. اعتمادˇ روزنامه. پنج شنبه، 10 بهمن 1387 - شماره 1879]</ref> هو زمات [[ساواک]] هممه‌ته اداره‌ٰنه اخطار بدأ بو کی نوا آشورپوره حسساسˇ شغل فدأن.

[[سرهنگ علوی کيا]] کی [[ایرانˇ مللی موسئقی انجؤمن]]ˇ مئن ایته افتخاری عضو بو، [[جان مولمˇ راه‌ساجی شرکت]]ˇ میان ایته کار بیاته آشورپورˇ ره تا ان‌کی [[باقر پیرنیا]] ببؤ [[فارس]]ˇ اوستان‌دار و فارسˇ آبیاری کارانه فدأ آشورپورˇ دس. اله قرارداد دنوسته بیدی که ساواکˇ اخطاریه فارسه!

امما چون او زمات اوستان‌داران، شاهˇ نماینده بیدی، تانستید کی ساواکˇ جولؤ بئسید. هنˇ واسی، پیرنیا تعهد فدأ کی آشورپور سیاسی کار نوکونه.

بازون وختی گه پیرنیا ببؤ [[خوراسان]]ˇ اوستان‌دار ببؤ، آشورپورأ نی خو همره ببرده.

انقلابˇ پسی نی، آشورپور [[دشتˇ مؤغان]]ˇ کشت و صنعتˇ مودیرعاملی ره دؤجین ببؤ بو. امما انقلابˇ موقتی دولتˇ میان بعضی گوفتیدی کی «چره [[آذربایجان]]ˇ میان، ایته سازمانˇ رییس وا گیلک ببه؟» و مؤهندس آشورپور ببؤ [[سپیدرودˇ کشت و صنعت]] مؤدیر<ref name="X">[http://www.etemaad.ir/Released/87-11-10/187.htm عزيز قاسم زاده لياسی. اعتمادˇ روزنامه. پنج شنبه، 10 بهمن 1387 - شماره 1879]</ref> و اویه نی موشکلات پیش بامو و آشورپور مجبور ببؤسته کی ایرانˇ جی بیرین بشه و 15 سال اوروپپا میان زندگی بوکونه.

آهنگان و ترانه‌ٰنی کی آشورپور بخانده داره، خالی محلی نئیدی. بعضی کاران، آشورپورˇ شین، [[رومانی]]، [[لهستان]] یا [[مجارستان]]ˇ موسئقی ملودی‌ئنه کی آشورپور اوشانˇ سر گیلکی یا گاگلف فارسی شئر بنأ داره.<ref name="Y">[http://www.etemaad.ir/Released/87-11-10/187.htm صدیق تعریف. (بوگوبشتاو راجه به احمد آشورپور). اعتمادˇ روزنامه. پنج شنبه، 10 بهمن 1387 - شماره 1879]</ref>

هنˇ واسی، نوا گوفتن کی آشورپور فولکلور خاندی یا گیلکی فولکلورˇ موسئقی پئره. آشورپورˇ کاران ویشتر مؤدرن بیدی تا فولکلور.

آشورپور، گيلکی خاننده‌ئن مئن همه کس ِ جی قديمی‌تره و اوّل‌کس بو کی گيلان ِ محلّی آهنگؤن و ترانهٰ‌ئنه بخانده.اون حودود ِ 60 تا آهنگ ضبط بئوده دأنه کی اوشؤن ِ شئر و آهنگه، ويشتر خودش بساته.

1578، رشت مئن، اوستاد آشورپور، [[نکيسا گوروه]] امره بوشؤ صحنه سر و [[بابک ربوخه]] (نکيسا گوروه ِ سرپرست) امره هنده خو آهنگؤنه مردوم ِ ره بخانده.

سراخر، وختی کی دو ما بو کی کوهولت ِ سند و سال و ريه عوفونت کودن ِ واسی'''جم ِ بيمارستان''' ِ خوته بو، 1581 شرير ما هشتم، هو بيمارستان ِ مئن بمورده.

==جیرنویس==
{{جیرنویس}}

<br><br>
[http://fa.wikipedia.org/wiki/%D8%A7%D8%AD%D9%85%D8%AF_%D8%B9%D8%A7%D8%B4%D9%88%D8%B1%D9%BE%D9%88%D8%B1/%D9%85%D9%88%D9%82%D8%AA/ آشورپور، فارسی ويکيپديا مئن]

[[Category:موسئقی]]
[[fa:احمد عاشورپور]]
