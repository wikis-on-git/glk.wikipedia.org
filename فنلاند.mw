[[File:Flag of Finland.svg|thumb|فنلاندˇ پرچم]]
[[File:EU-Finland.svg|thumb|فنلاند، [[اۊرۊپا]] نقشه ميئن]]
'''فنلاندˇ جۊمۊري''' کشوري ايسه اسکانديناوي ميئن گه ۵/۴ ميليۊن جمعيت دأنه ؤ اينˇ پايتخت'ن [[هئلسينکي]] ايسه. فنلاندˇ مالي واحد يؤرؤ ايسه. دۊته زوؤن اي کشورˇ ميئن رسميت دأنن يته [[فنلاندي زوؤن|فنلاندي]] يته'ن [[سوئدی زوؤن|سۊئدي]]. ۷۸ درصدˇ فنلاندˇ جمعيت پيرؤىˇ آئينˇ لۊتريسم، مسيحيتˇ جي ايسن ؤ ۲۰ درصد'ن مذهبي ندأنن. <ref>[http://tilastokeskus.fi/tup/suoluk/suoluk_vaesto_en.html Finland in Figures]</ref>
فنلاند [[اسکاندیناوی صارا]] میان جابیگیفته دره. اونه آب و هوا سرد و خشن ایسه. دو سوم فنلاندˇ صارای دامون جه تشکیل بوبوسته و  بیشترین مقدار مساحت جنگل ، اروپایی کشوران مئن دره. فنلاند جاجیگاه جوری ایسه کی خورتاب و آفتاوزردی اوروپا قارهˇ مرز بنام ایسه. جه خورتاب [[رۊسیه]] چپرˇ صارا و جه آفتوزردی خلیج لوتیا و کشور [[سوئد]] مره مرز دره.<ref>[https://www.britannica.com/topic/nation-state nation-state]</ref>

[[یخبندانˇ زمات]] پسی ، اسکاندیناوی صارا ، یخ جه تشکیل بوبوسته بو. حدود دیوازده هیزار سال قبل اولی آدمانˇ جرگه ، کی شکارچی بید ، فنلاند مئن جا بیگیفتید و شگار امره گذران گودید. اَ مردوم خوشانه سامی دوخادید و اوشانه زوان ایتا خال جه فینو – اوگریک زوانˇ کوگا ، جه [[اورال – آلتایی زوان]] جرگه بوستی. حدود سال صد میلادی پپش ، ایتا جرگه ژرمنی یا [[هیندو و اۊرۊپایی]] مردوم کی اوشانه نام [[فین]] بو، [[بالتیک دریا]]ی دوارستید و فنلاند صارای وارد بوبوستید و سامی مردومان جای بیگیفتید و اوشانه وادار بوگودید کی کلسیایی مناطق ،  کوچمال بوکونید. جغرز مردمان سامی و فین ، ایتا خال جه ژرمنی مردوم ، سوئد و دانمارک جه فنلاند مئن وارد بوبوستید.<ref>[https://www.britannica.com/topic/Finnish-language/   Finnish language ]</ref>
 
فنلاندˇ تارئخ و دئبار نیشان دیهه کی اولی مردومˇ زندگی  نیشانی هفت هیزار سال مسیحˇ پیش واگرده و ۲۵۰۰ سال مسیحˇ پیش ، فنلاندˇ بومیان ، کشاورزیˇ چم واموختیدید. هیزار و پانصد سال مسیحˇ پیش ، [[برنزˇ زمات]] و پانصد سال مسیحˇ پیش ، [[آهنˇ زمات]] فنلاند مئن شروع بوبوسته بو. فنلاند ایتا جه آخرین اۊرۊپایی کشوران بو کی مسیحیتˇ دین ورود بوگوده. سال ۱۱۲۵ میلادی ، فنلاند مئن اولین مسیحی مبلغان ، [[سوئد]] جه وارد بوبوستید. سال ۱۱۵۷ مئن سوئدیان ، به بهانه مسیحیتˇ تبلیغ گودن ، فنلاند صارای فتورکستید و فنلاندیان کی تا هسا [[پاگان]] بید و خوشانه خودایانه باور و ایمان دشتید ، سوئدیان جولو بجنگستید. سوئدیان و فنلاندیانˇ جنگ دراز بکشه کی آخر بسر سال ۱۲۴۹ مئن سوئدیان بتنستید فنلاندیان دشکن بدید و اوشانه صارای فوسینید و هتویی بو کی مسیحیت ، فنلاند میان پا سختا گوده و اشاعه بیگیفته. قرن چهاردهم میلادی مئن فنلاند به ایتا سوئدی اوستان تبدیل بوبوسته.[[هئلسينکي]] ، فنلاندˇ نیشتنگا سال ۱۵۵۰ بوجود بومو.<ref>[http://www.localhistories.org/finlandtime.htmlA TIMELINE OF THE HISTORY OF FINLAND]</ref>     
هئلسينکي جغرز کی فنلاندˇ پاتخت و نیشتنگا ایسه ، پیله ترین و پورجمعیت ترین فنلاندˇ شهر هم ایسه کی حدود یک میلیون و چهارصد هیزار کس ، جمعیت دره.<ref>[https://www.visitfinland.com/helsinki helsinki]</ref>

اسپو ، حدود ۲۸۱ هیزار جمعیت امره ، فنلاندˇ دومین پیله شهر ایسه کی هئلسينکي کلانشهر مئن واقع بوببوسته. هئلسينکي و اسپو پسی ، فنلاندˇ سومین پیله شهر تامپره نام دره کی اونه جمعیت حدود ۲۳۸ هیزار کس ایسه. کل فنلاندˇ جمعیت ، پینج و نیم میلیون کس ایسه. کی ایتا جه کم جمعیت ترین کشوران ، اروپا مئن بشمار ایه. ویشتر فنلاندˇ جمعیت ، نسایی و نسا آفتوزردی مناطق مئن متمرکز بوبوسته.<ref>[https://www.statista.com/statistics/327469/largest-cities-in-finland/ largest-cities-in-finland]</ref>

فنلاند ، برخلاف [[سوئد]] ، [[دانمارک]] و [[نروژ]] هرگز ، عضو اسکاندیناوی ایقتصادی سازمان نوبوسته. اَ سازمان جه سال ۱۸۷۳ مئن تا اولی جهانی جنگ ، ایتا ایجایی نظام پولی بوجود باورده بو کی همه تانه اونه کشوران عضو ، جه ایتا واحد پولی مشترک بنام کرون ایستفاده گودید. اما فنلاند حاضر به ایله جار نوبوسته و خو سابقه واحد پولی کی مارککا نام دشتی کماکان حفظ بوگوده. سال ۱۹۹۹ مئن فنلاند به  منطقه اقتصادی یورو ورود بوگوده و سال ۲۰۰۲ مئن ، بطور رسمی عضو [[اوروپا ایجایی سازمان]] بوبوسته. تا هسا فنلاند تنها کشور اسکاندیناوی صارا مئن ایسه کی یورو اونه رسمی پول ایسه.<ref>[https://www.tripsavvy.com/currency-of-finland-1626464 currency-of-finland]</ref>

==زوان==
[[فاىل:Kalevala1.jpg|بندانگشتی|کالوالا ، فنلاند حماسی شعران کی قرن نوزدهم مئن چاپ بوبوسته ]]
فنلاندي زوؤنˇ ریشه و منشا ، فنلاندˇ مردوم نژاد امره ایتا نیه. زوان شناسان باور درید اَ زوانˇ مبدا، اورالی زوان ایسه کی هسا ترکیه جه شروع بوبوسته. اویه بو کی ایتا بخش جه اورالی زوانˇ مردمان جه اورالˇ کوهستان روسیه مئن دوارستید و فنلاند دورون وارد بوبوستید. هسا ، گاه گلف فنلاندی زوان میان اروالی زوانˇ واژگان قدمت چهارهزارساله مره وجود دره. جه قدیمی فنلاندی زوان هیچ نیشان و دس خط بجا نماسته. قدیمی ترین فنلاندی زوانˇ بینیوشته ،  مربوط به قرن دوازدهم میلادی مئن ایسه کی نووگرود ، روسیه دورون واموجه بوبوسته. اَ بینیوشته ایتا دارˇ پوست رو ایسه کی اونه واگردان به فنلاندی مدرن چتین و دشوار ایسه. اَ نامفهموم بینیشوته بنظر آیه کی ایجور دعا بینیویشته یا ایجور طلسم ببه.<ref>[https://www.britannica.com/topic/Finnish-language Finnish-language]</ref>

تا قرن نوزدهم مئن ، فنلاندی زوان ایتا وضعیت رسمی نشتی. [[سوئدی زوؤن]] ، مدارس ، دولتی سازمانان و فنلاندˇ ادبیات مئن استفاده بوستی. سال ۱۸۳۵ مئن ، اولین بار وستی ،[[کالوالا]] ، ایتا قدیمی و حماسی شعر منتشر بوبوسته. اَ شعر کی راوی فنلاندˇ داب و دئبار بو و جه فنلاندی اسطورهان و قهرمانان گب زئی. باعث بوبو کی ایتا ناسیونالیستی جنبش ، فنلاندˇ مردوم میان بوجود بایه. ایتا قرن پسی ،  فنلاندی ، به عنوان رسمی زوان دوجین بوبوسته و فنلاندˇ دولتی و رسمی زوان بوبو. فنلاندˇ قانون اساسی مئن کی سال ۱۹۱۹ بینیویشته بوبوسته ، فنلاندی و سوئدی به عنوان ملی زوان تعیین بوبوسته.<ref>[https://www.britannica.com/topic/Finnish-language Finnish-language ]</ref> 

[[فنلاندي زوؤن]] ایتا جه ۲۴ رسمی زوان اروپا ایجایی سازمان میان ایسه کی فقط پنج میلیون ماری زوان گب زن دره. هنه واستی شا گفتا کوچی ترین گب زن جرگه ،  اَ سازمان مئن ایسه. فنلاندی زوان نود درصد مردومˇ فنلاند ماری زوان ایسه. باخی کارلیا صارا روسیه مئن ، سوئد و نروژ کلسیا میان رواج دره. ایته کوچی اقلیت جه موهاجرت و کوچمال بوگوده فنلاندیان ، آمریکا و کانادا مئن وجود درید کی اَ زوان مره گب زنید.<ref>[https://theculturetrip.com/europe/finland/articles/13-fascinating-things-to-know-about-the-finnish-language/ 13-fascinating-things-to-know-about-the-finnish-language]</ref>

==دئبار==
[[فاىل:Kierikki Stone Age Centre Oulu Finland 02.jpg|بندانگشتی|ایتا فنلاندی قدیمی کومه کی اونه قدمت واگرده به آهن زمات مئن]]
حدود ۸۸۰۰ سال مسیحˇ پیش ، فنلاند مئن اولین آثار تمدن و نشانه زندگی وجود دشتی. فنلاندˇ قدیمی و اولین شهر تورکو (معنی بازارجیگا) بو. قدیمی ترین بینویشته کی فنلاندˇ نام اونه مئن بومو دره قرن دیوازدهم میلادی مئن ایسه. اَ زمات مئن ، کلیسای روم به بهانه ترویج مسیحیت ، ایتا جنگ صلیبی فنلاند مئن آغاز بوگوده. سوئد ایتا دروازه بو کی مسیحیت ، فنلاند دورون ورود بوگوده بو. ابتدا پاپˇ فرمان امره ، سوئدی بازارمجان و تاجران ، فنلاند مئن مسیحیت تبلیغ گودید و بعد سوئدی جنگجویان ، علیه فنلاندیان کی تا هسا مسیحی نوبوسته بید و خوشانه پئری دین باور دَشتید بجنگستید. کلیسای ارتودوکس نی ، بیکار نوبوسته. جه نووگورود ، روسیه مئن ، ارتودوکسˇ کشیشان مسیحیت تبلیغ گودید. هنه وستی بو کی سوئدیان و روسان مئن رقابت و دشمنی بوجود بومو کی آخربسر اوشانه مئن جنگ بیگیفته. تا سال ۱۳۲۳ میلادی مئن ، پیمان نوتبورک دورون ، دو کشور سازش بوگودید و روسیه و سوئدˇ جنگ پایان بیگیفته. دو کشور نفوذ و فعالیت وستی باعث بوبوسته کی فنلاندˇ خورتاب مئن آیین ارتودوکس و فنلاندˇ آفتوزردی مئن کاتولیک مسیحی رواج بیگیره. اما سوئدˇ نفوذ پور تر بو و هنه وستی تا پانصد سال سوئدˇ قوت و قودرت  فنلاند مئن ادامه دشتی.<ref>[https://www.infofinland.fi/en/information-about-finland/basic-information-about-finland/finnish-history ]</ref>

==ایقتصاد==
دهه ۱۹۸۰ مئن، فنلاندˇ ایقتصاد  رشد بوگوده و اونه میانگینˇ نرخ بیکاری نسبت به باخی اروپایی کشوران بجیرتر بو. اَ زمات مئن ، دولت  تصمیم بیگیفته بازار مئن کم تر دخالت بوکونه. هنه وستی بو کی بازار سرمایه پیله تر بوبوسته و فنلاندˇ ایقتصاد رشد بوگوده. اوایل ده هشتاد میلادی بو کی اولین خارجی بانکان فنلاند مئن مجوز فعالیت بیگیفتید. [[شؤروي]] بعنوان ایتا جه اصلی ترین فنلاندˇ تجاری شریکان وختی اونه قودرت فوگوردسته. فنلاندˇ ایقتصاد اورشین بوبوسته و ایتا زمات جه ایقتصادی رکود و فوگوردستن سرمایه آغازا بوسته. نظام بانکی و پولی بحران مئن ، فنلاندˇ ایقتصاد وضعیت چتین بو. فنلاندˇ صنعت ، بانکداری دورون ، هر سه نفر ، ایتا کس خو کاره جه دس بدا.<ref>[https://www.nationsencyclopedia.com/economies/Europe/Finland-MONEY.html Finland-MONEY]</ref>

فنلاندˇ بدهی اوایل دهه نود میلادی مئن ، بعد شوروی فوگوردستن بوجور بوشو. اَ زمات مئن دولت تصمیم بیگیفته تازه تجاری شریکان ، اروپایی کشوران مئن واموجه. ژانویه ۱۹۹۹ مئن ، اوروپایئن ایتا تازه نظام پولی چگودید و خوشانه تازه واحد پولی یورو نام بنائید و یازده ته اروپایی کشور ، اَ پوله جه ایستفاده بوگودید. اسکاندیناوی کشوران ، جغزر فنلاند حاضر نوبوستید خوشانه قدیمی پولˇ واحد دیمه بنید و یورو جه استفاده بوکونید. سالان ۱۹۹۱ تا ۹۳ مئن، فنلاندˇ پولˇ ارزش کی مارکای نام دشتی ، چهل درصد بیجیر بومو. فنلاند تنها کشور اسکاندیناوی مئن بو کی حاضر بوبوسته خو قدمی پول دیمه بنا و بعد عضویت [[اوروپا ایجایی سازمان]] مئن ، یورو فنلاند اصلی واحد پول بوبوسته. هسا ، فنلاند پیله ترن تجاری شریکان ، [[آلمان]] ، [[سوئد]] و  [[رۊسیه]] ایسید.<ref>[https://www.tripsavvy.com/currency-of-finland-1626464 currency-of-finland]</ref>


==سربس==
{{جيرنويس}}

[[جرگه:کشورؤن]]
