'''بزمین آباد. روستایی در 25 کیلومتری شمال شرقی ساری. مسیر اصلی دسترسی به بزمین آباد از ساری، جاده ساری – نکا است و از شهر سورک، در مکانی که چهار راه است اما به سه راه شاه آباد (اسلام آباد) شهرت دارد، جاده ای به سمت جنوب که به دریای گهرباران منتهی می شود، بعد از روستای زیت و چهار راه ورکلا به سه راه بزمین‌آباد و بالاخره از جاده ای که از میان مزارع دشت ناز رد می شود به آبادی بزمین‌آباد می رسد. به این ترتیب بزمین آباد روستایی است که در مسیر فرعی قرار گرفته و کاملاً دنج است.

بزمين‌آباد در طول جغرافيايي 36 درجه و 41 دقيقه و عرض جغرافيايي 53 درجه و 16 دقيقه قرار دارد و ارتفاعش از سطح درياهاي آزاد 15 متر است.

باغات و مزارع، مجموعه سکونتگاههای روستا را از چهار طرف در بر گرفته است و بعد از پشت سر گذاشتن آنها، روستای ماکران در شمال غربی، مزارع دشت ناز در جنوب و روستای آسیابسر در جنوب غربی، روستای گیل آباد در شرق و روستاهای حاجی محله و آلوکنده جنوبشرقی و بخش دیگری از مزارع دشت ناز در غرب روستا قرار دارند. رودخانه مهروان (نکارود) که مرز شهرستانهای نکا و میاندورود را نیز تشکیل می دهد، در سمت شرق روستا، مرز زمینهای بزمین‌آبادیها با زمین‌های ساکنان آبادیهای حاجی محله، آلوکنده و گیل آباد نیز به حساب می آید. 

در سال 1385 بزمين‌آباد به عنوان روستايي در دهستان مياندورود بزرگ در بخش مركزي شهرستان ساري سرشماري شد. در دي ماه 1389 هيات دولت با تغيير در تقسيمات سياسي استان و با تشكيل شهرستان مياندورود  با مركزيت سورك موافقت كرد. در تقسيمات جديد، روستاي بزمين‌آباد در دهستان گهرباران جنوبي از بخش گهرباران در شهرستان تازه تاسيس مياندورود قرار دارد.

در سال‌های اخیر، برای نام بزمین‌آباد چند تلفظ به گوش می‌رسد. همچنان که برخی از جوانترها کلمات فارسی را به صحبت محلی و مازنی اضافه کردند و یا با لهجه فارسی، مازندرانی صحبت می‌کنند، نام بزمین‌آباد را هم بَزمین‌آباد (فتحه روی ب) و بُزمین‌آباد (ضمه روی ب) تلفظ می‌کنند، حل آنکه کهنسالان، بِزمین‌آباد می‌گویند که در زبان محاوره به ِبزمینوا و یا بزمیلوا تبدیل مي‌شود. البته در فرهنگ‌ آبادي‌ها و مكان‌هاي مذهبي كشور (دکتر پاپلي يزدي و همكاران:  بنياد پژوهش‌هاي اسلامي آستان قدس رضوي، سال 1367) نیز بزمیل‌آباد نوشته شده است.

فارغ از  اینکه قدیمي‌ها تلفظ بَزمین‌آباد (فتحه روی ب) و بُزمین‌آباد (ضمه روی ب) را بکار نمي‌برند، از نظر ریشه شناسی نیز به نظر نمي‌رسد که این تلفظ‌ها صحیح باشند. هیچگاه نشنیدم که در باره ریشه نام آبادی و علت برگزیدن این تلفظ‌ها توسط بعضی جوانان صحبتی شده باشد، اما ظاهراً این گروه از جوان‌ها گمان مي‌کنند که در نام بزمین‌آباد، جزء بز، از نام چهارپای اهلی معروف گرفته شده و لذا، از آنجا که نام این حیوان، در مازندرانی ِبز (با کسره زیر ب) و در فارسی بُز (با فتحه روی ب) تلفظ مي‌شود، این را تعمیم داده و نام آبادی را نیز به فارسی بر گردانده و بُزمین‌آباد (ضمه روی ب) تلفظ مي‌کنند. در این صورت لابد تصور بر این است که در مکان کنونی این آبادی، زمانی بزی روی مین رفته و از آن پس اینجا آباد شده است!

همچنین در تلفظ بَزمین‌آباد (فتحه روی ب) نیز به نظر مي‌رسد که از واژه بزم بهره‌گیری شده است. این تلفظ را در صورتی مي‌توان پذیرفت که روایت، اثر یا نشانه‌ای وجود داشته باشد مبنی بر اینکه، زمانی این مکان بزمگاه مردم منطقه بوده باشد، یعنی مردم منطقه به مناسبت یا مناسبت‌های خاصی، در این مکان جمع شده و بزم بر پا مي‌کردند که نگارنده هیچ اطلاعی از چنین سابقه‌ای نه تنها در این مکان، بلکه هیچ مکان دیگری در منطقه در دست ندارد. 

در مقابل، به نظر مي‌رسد که عبارت بزمین‌آباد (با کسره زیر ب) که توسط عامه مردم و بخصوص قدیمي‌ها بکار گرفته مي‌شود، صحیح‌تر از بقیه موارد باشد و ریشه آن نیز با واقعیت محیطی همخوانی دارد. در این روایت، بزمین‌آباد، باید "به زمین‌آباد" بوده باشد یعنی بهترین زمینی که آباد شده است و در عمل هم، زمین کشاورزی این محل از کیفیت بسیار مطلوبی بر خوردار است زیرا:. 

اولاً بزمین‌آبادی در قسمتی از مازندران واقع شده که کوه و دریا از هم فاصله مي‌گیرند و پهنای بخش جلگه‌ای افزایش مي‌یابد و در این میان بزمین‌آباد در میانه‌ی کوه و دریا واقع شده است و نزدیک شدن به هر کدام از این دو پدیده جغرافیایی باعث کاهش مرغوبیت زمین‌ها مي‌شود.    

ثانیاً زمین‌های این آبادی بسیار حاصلخیز است. همه نوع محصولاتی با بهترین کیفیت در بزمین‌آباد برداشت مي‌شود. 

ثالثاً بخاطر پایین بودن سطح آب، زمین‌های آبادی آبگیر نیست (توجه داشته باشیم که حتی در سیاه چنار در همسایگی بزمین‌آباد، بالا بودن سطح آب‌های زیر زمینی مشکلات زیادی را برای کشاورزان ایجاد مي‌کند).

رابعاً توپوگرافی زمین‌های بزمین‌آباد بسیار مناسب است و ما پستی و بلندی‌ها را در زمین‌های آبادی مشاهده نمي‌کنیم. با توجه به نکات بیان شده، شاید بزمین‌آباد نامی بوده که مردم آبادی به تفاخر آن را بکار مي‌بردند. 

در خاتمه لازم است به دو نکته دیگر هم اشاره شود:

یک) این امکان هم وجود دارد که جزء بزمین در بزمین‌آباد، یک نام و یا کلمه باستانی باشد که از گذشته‌های بسیار دور باقی مانده و امروز مفهوم آن برای ما نامشخص است، همان‌گونه که نام‌های سمسکنده و سورک ریشه در زبان‌های باستانی ایران دارند. برای این منظور به برخی منابع نظیر "پژوهشی در زمینه نام‌های باستانی مازندران" (اثر دکتر سیدحسن کناری حجازی، انتشارات روشنگران، 1372) نیز مراجعه داشتم، اما تاکنون به هیچ اشاره‌ای در این زمینه بر نخوردم.

دو) در بخش مرکزی شهرستان آمل روستایی وجود دارد که نامش بزمینان است. این روستا در دهستان بالا خیابان لیتکوه قرار دارد و بر اساس آخرین سرشماری مر کز آمار ایران در سال 1385، جمعیت آن 1012 نفر بوده است. حدود 17-18 سال پیش، زمانی که در مرکز پژوهش‌های شهری و روستایی شاغل بودم، همکاری داشتم که دانشجوی دوره دکترای جغرافیا و از اهالی بزمینان بودند و ما به شوخی همدیگر را پسرعمو خطاب مي‌کردیم که دست تاریخ ما را به دو گوشه استان پرتاب کرد. من و دکتر جلالیان در آن زمان نتوانستیم ماخذی دال بر خویشاوندی بزمین‌آباد ساری و بزمینان آمل پیدا کنیم. البته این را هم باید اضافه کنم که زمانی شنیده بودم که اهالی اولیه بزمین‌آباد از جایی دور به اینجا مهاجرت کردند و یا شنیدم که مي‌گفتند همه بزمین‌آبادیها اصالتاً کوهی (اهل کوهستان) هستند. اما گوینده هم اطلاعات بیشتری در این زمینه نداشت. لذا این احتمال را هم مي‌توان در نظر گرفت که آن جای دور، بزمینان بوده باشد و ریشه بزمین‌آباد از همان بزمینان باشد، اما هنوز کسی چه مي‌داند، شاید ریشه بزمینان آمل از بزمین‌آباد ساری باشد؟!
