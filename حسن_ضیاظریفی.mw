'''حسن ضیاظریفی'''، یکته [[چیریک]] بۊ گه [[بیژن جزنی]] ؤ [[عباس سۊرکی]] همره یکته [[کؤمؤنیسم|کؤمؤنیستی]] جرگه' چاگۊده‌بؤن ؤ اي جرگه، چن سال بعد، یکته جرگه دیگرˇ همره متحد ببؤن و [[سازمان چریک‌های فدایی خلق ایران]] بنأ ببؤ کی یکته پیلˇ چیریکی سازمان بۊ.

== مبارزاتی زندگی ==
ضیاظریفی سالˇ ۱۵۱۳ (۱۳۱۸ هجری شمسی)، [[لاجؤن]]ˇ مئن بيچئه‌بۊبؤ ؤ [[سیاسی حؤقوق]]ˇ مئن [[لیسانس]] هأیته.
چؤن حسن ضیاظریفی خانواده (اینˇ برأرؤن) سیاستˇ مئن دبؤن، اونأ نی وختی زأک بو، [[توده حزب]]ˇ روزنامهٰ‌نه خؤند و گاگلف فورت. ۱۵۲۹ˇ زۊمؤسسؤن، وختی که [[گیلان]]ˇ مئن یکته [[توده حزب|توده‌یی]] خال دستگیر بنن، حسن ضیاظریفی نی به عنوان کسی که باخبر بو بازداشت بنه و چار تا پنج روز رشتˇ دژبانˇ زندانˇ مئن زندانی بۊ.<ref name="X">بوگوبشتؤ، حسن ضیاظریفی همره. چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰</ref> 

سالˇ ۱۵۳۴، وختی که [[مللی جبهه]] خۊ سیاسی فعالیتؤن' سرأیته، حسن ضیاظریفی نی بوشؤ ای جبهه مئن و اۊشؤنˇ جلسهٰ‌نˇ مئن کی جبهه رهبرؤنˇ خؤنهٰ‌نˇ مئن (مثلˇ دؤکتؤر [[سنجابی]] و دؤکتؤر [[صدیقی]]) تشکیل بؤنأبۊ شرکت گۊد ؤ اۊشون‌ئبه کار گود. مثلن اعلامیه پخش گۊد یا تجمعؤنˇ مئن شرکت گۊد یا دانشگا تعطیلی مئن همکاری گۊد.<ref name="Y">بوگوبشتؤ، حسن ضیاظریفی همره. چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰</ref>

۱۵۳۴ˇ زۊمؤسسؤن، انتخاباتی فعالیتؤنˇ وأسی بازداشت بۊبؤ ؤ دؤ ماه [[قزل قلعه زندان]]ˇ مئن دبۊ يؤ بازؤن رها بۊبؤ.<ref name="Z">بوگوبشتؤ، حسن ضیاظریفی همره. چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰</ref>

۱۵۳۶ˇ شریرˇ ما ۱۷، وختی کی [[چترباز|چتربازؤن]] دانشگاهˇ مئن فۊرۊز بمأ بؤن، اینˇ کلله، سرنیزه همره به شدت زخمی ببؤ و ۱۵۳۶ˇ دیا ما ۲۸، حؤکؤمت نظامی مئن دستگیر ببؤ و پنج ما قؤلدؤنئکˇ مئن دبو و دو ماه آزادی پسی بشؤ [[اجباری]] و ۱۸ ماه ارتشˇ مئن ایسأبۊ و بازؤن، یکته شرکتˇ مئن (بهشهرˇ شرکت) مشغول به کار ببؤ.<ref name="C">بوگوبشتؤ، حسن ضیاظریفی همره. چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰</ref>

سالˇ ۱۵۴۱ˇ پئیز، [[ساواک]] یکته کؤمؤنیستی انقلابی سازمانه کی به پارتیزانی جنگ اعتقاد داشت کشف کؤنه و دوتته اونˇ رهبرؤنه ([[بیژن جزنی]] و [[عباس سورکی]]) گینه. حسن ضیاظریفی نی هی جرگه مئن عضو بو و او دو نفرˇ گیتنˇ پسی، جرگه افرادˇ هدایت و رهبری‌یه به عهده گینه، امما هو سال، امیرˇ ما ۱۱، حسن ضیاظریفی‌م دستگیر بنه و نظامی دادگاهˇ مئن به ۱۰ سال حبس محکوم بنه.<ref name="W">بوگوبشتؤ، حسن ضیاظریفی همره. چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰</ref>

== زندانˇ مئن ==
ضیاظریفی، اوجور که [[ساواک]] خو نامهٰ‌نˇ مئن گؤزارش دئنه، «همه حالˇ مئن، خأست کی خو مؤخالفته، شاهˇ حؤکومتˇ همره نشؤن بدی و هینˇ وأسی، وختی که دستگیرأ بؤ، نه تنها خو همفکرؤن و هم‌جرگه‌یی‌ئنه اسمؤنه نوته، بلکی [[رشت]]ˇ زندانˇ صبحگاه و شامگاهˇ مراسمˇ مئنأ نی شرکت نود.»<ref name="E">بوگوبشتؤ، حسن ضیاظریفی همره. چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰</ref>

== مردن ==
۱۵۴۸ˇ سیا ما ۹، وختی که دوتته چیریکی سازمان ([[سازمان چریک‌های فدایی خلق ایران]] و [[سازمان مجاهدین خلق ایران]]) چن سالی بو که خوشؤنˇ مسلحانه جنگه علیهˇ شاهˇ حؤکومت سرأیته بؤن و هو اواخر چن نفر [[ساواک]]ˇ بازجوؤن و شکنجه‌کؤنؤنه بکوشته بؤن، ساواکی‌ئنأ نی اوشؤنˇ کارˇ جوبران گودن‌ئبه، ۹ نفر جی اوشؤنˇ رهبرؤن کی زندؤنˇ مئن ایسأ بؤنه، کوشنن و ایجور اعلام کؤنن که ای ۹ نفر فرار کأ دبون کی بکوشته ببؤن.<ref name="D">زهرا بیگدلی. هر سال ۲۹ فروردین: تپه‌های اوین شهادت می‌دهند. چشم‌انداز ایران، شماره۵۵،ص۵۷.</ref>

ای ۹ نفر ایشؤنن: [[بیژن جزنی]]، [[عباس سورکی]]، [[محمد چوپان‌زاده]]، [[عزیز سرمدی]]، [[مشعوف کلانتری]]، [[حسن ضیاظریفی]]، احمد جلیل افشار]] (ایشؤن هممه‌ته کؤمؤنیست و '''سازمان چریک‌های فدایی خلق'''ˇ شی بؤن) و [[مصطفی جوان خوشدل]] و [[کاظم ذوالانوار]] (ای دو نفرأ نی مؤسلمان بؤن و '''مؤجاهدین خلق'''ˇ جرگه شی بؤن.)<ref name="F">زهرا بیگدلی. هر سال ۲۹ فروردین: تپه‌های اوین شهادت می‌دهند. چشم‌انداز ایران، شماره۵۵،ص۵۷.</ref>

== جیرنویس ==
{{جیرنویس}}


== سربس ==
* چپ در ایران، به روایت اسناد ساواک. مرکز اسناد تاریخی وزارت اطلاعات. بهار۱۳۸۰



[[Category:لاجؤن]]
[[Category:لاجؤنˇ پیله‌کسؤن]]
[[Category:۱۵۱۳]]
[[Category:سازمان چریک‌های فدایی خلق ایران]]
[[Category:۱۵۴۸]]
[[Category:سیا ما]]
[[جرگه:کؤمؤنيستؤن]]
