{{بیسربس}}
{{پأچ}}


:[[سیاهكلرود]] یته دهستان هیسه [[چابکسر]]ˇ بخشˇ جی. ای دهستان نیمه عمیق درأنˇ مئن نئه. ایندر مناطقی که تونسه بون گردشگرانˇ ره دئه شا بؤبون نه تنها کم نیه بلکه اونˇ موسؤن دس چرخ نیأنه. [[دریا]]، [[چاف]]، [[رودخؤنه]]، [[دامان]]، [[بند]] ؤ [[دشت]] ؤ همه ؤ همه مناطقی هیسن گه ای دهستانˇ مئن نأن ؤ اونه خؤرمآتأن.
:ایرأ مردمان گیلک هیسن ؤ گیلکی گب زنن. سیاهکلرودئن ویشترئن خو شغله کشاورزی سر، برنج ؤ پرتغال ؤ کیوی سر، بناتأن؛ گالشان نی دامان هیسأن ؤ گالشی درن.

==جؤغرافی==
:سیاهکلرود کلسیا رأ [[کاسپی]] دریا دشکنه، نسا رأ [[سوماموس]]ه وشکنه. خورتاوˇ جی [[قاسم آباد]]ˇ همرأ همسایه هیسه، خورخؤسˇ جئم [[وجرگه]] ؤ کلأچئکه روستأنˇ همرأ.

==کشوری تقسیمات==
:سیاهکلرود هو دئبارˇ جی خو ساکنینˇ ره خوجیر جا بؤ ؤ امنیت دأشت. یه مئنأ سیاهکلروده اطاقور دؤخؤندن. دئسالان [[کلأچئه]] شی بؤ ؤ برخی نؤدؤنم کارئنˇ وأسر یک در یک اونه کلأچئه جی هأیتن ؤ هدأن [[چابکسر]]ه.
:ای دهستان هیجده ته روستا جی تشکیل وکته که ای اسامئه شامل بونن: [[چایجان]]، [[چایخانسر]]، [[کُل محله]]، [[خشکلات]]، [[شاهمرادمحله]]، [[سیاهکلرود]]، [[خیاطمحله]]، [[باجی گوابر]]، [[مرسه]]، [[سجیدان]] ،[[جؤرمحله]] ،[[سیاکش]]، [[خان اله]]، [[پلطکله سر]]، [[سراگوابر]]، [[چاشتخؤرلات]]، [[تله میان]] ؤ [[جؤردشت]]

==صنایع دستی==
:[[چادر شب بافی]] که علاوه بر سیاهکلرود، [[قاسم آباد]]ه صنایع دستی نی هیسه ایرأ تولید بونه.
: چادرشب چادری هیسه که گیلانˇ زونؤنأن اونه خو کمر دبسنن ؤ معمولا اونˇ زمینه سؤرخ رنگ هیسه. چادرشبˇ جی شأنه روتختی، بقچه، زیزانداز، پرده، جلیقه ؤ رومیزی جا سر کارأگیتن.

==ورزشی==
:کؤشتی گیله مردی ای منطقه مئن خیلی سابقه دأره. هر سال تابستانˇ مئن [[نؤروزبل]]ˇ نزدیکی [[جؤردشت]]ˇ مئن یته جشنواره برگزار بونه که ای جشنواره مئن منطقه آدمان همه، وک وچأن، لک لاکؤن، پئرمأران همگی اویندر سره هنن ؤ خو پهلوانانˇ کؤشتئه یئنن ؤ گایی گلف خؤره گیرن. جغرز کؤشتی، والیبال ؤ اسب دوانی مسابقات نی ای جشنواره مئن برگزار وکنه.

==جؤردشت==
:[[جؤردشت]] که اونˇ ساکنین، اکثرا یا سیاهکلرودˇ شی هیسن یا [[قاسم آباد]]، [[سوماموس]]ه بون درئکئه نئه. جؤردشته به اشتباه جواهردشت شناسنن ؤ خالی بومئنˇ لفظˇ مئن جؤردشته شأنه ایشتؤوسن. گایی گلف هو بومئن نی خؤره جؤردشته جواهردشت دؤخؤنن.
:ایندرˇ زیبایی قیمته دأ نشأنه. زئنی آفتاب تره قورچانه، اورأ سوماموس تره دؤخؤنه. [[گیلان]] تی پا بون نئه، [[کاسپی دریا]] نی. أبرانˇ سر راسه هیسأی. هوا تأرمی بئیته، گوسوندان چرسه درن، زنگوله صدا هوا مئن فیویته، سرسبزی واشجارانˇ مئن دشتکته، رسلا بؤگؤم خوجیری مئنأکته.
:این هو گومابؤر بهشتی هیسه که ایسه پیدا وابه.

==رودخؤنأن==
:یته رودخؤنه ای دهستانˇ جی گوذره که اونˇ آبˇ جی بیجارانˇ آبیاری ره استفاده بونه. ای رودخؤنأ خوشکرود دؤخؤنن.
:خوشکرود یته خوجیر جا هیسه ماهئنˇ تخم ریزی ره. دئسال ای رودخؤنه مئن ماهی دؤبؤ چنچی؛ مردمم اونˇ مئن جار زأن ؤ ماهی گیتن.
:چایجان ؤ قاسم آبادˇ خورخؤسی روستأنˇ بیجارآب هی رودخؤنه جی تأمین بونه.

==دئه شا منطقأن==
:*دریا : هو کاسپی دریا هیسه که [[حسنواره]] مئن نئه. حسنواره روستا نیه خالی یته منطقه نامه که جیرأ مئن نئه ؤ کشوری تقسیماتˇ مئن دننه.
:*دؤآب : یته خوجیر جلی هیسه که لات مئن نئه؛ رودخؤنه کناره گونن لات. مردم اویندر خو اوقات فراقته گوذرانن ؤ جل گنن ؤ چاشت خؤرن.
:*مئندامان : اعماق جنگله گونن مئندامان که سیاهکلرودˇ جنگلأنه در برگیره.
:*جؤردشت
:ای دهستانˇ جی خیلی رأحت شأنه قلعه بندبون ؤ سوماموسه رسئن که البته ای دهستان مئن ننأن ولی اوشانˇ رسئنˇ ره حتما خأن ای دهستانˇ جی رددابی، مه چی، هنده را نئه ولی ای را دئباخئ رأنˇ جی خوجیرتره.


[[رده:جوغرافی]]
