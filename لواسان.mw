لَواسان یکی از شهرهای بخش لواسانات شهرستان شمیرانات استان تهران ایران است. که در اصطلاح عامیانه به آن لواسون می‌گویند.این شهر مرکز بخش لواسانات است. شهرداری لواسان ناحیه ۹ شهرداری منطقه یک تهران (شمیران) محسوب می شود. گاهی اشتباها شهر لواسان را لواسان کوچک یا شهر گلندوئک می نامند که مطلقا وجهی ندارد و نادرست می باشد.

شهر لواسان  جمعیتی برابر با ۲۵ٜ۰۰۰ نفر (آمار سال ۱۳۹۱) دارد.

شهرستان شمیرانات که مشتمل از سه شهر تجریش، لواسان و قصران است منطقهٔ یک شهر تهران را تشکیل می‌دهد.

لواسان در زبان پارسی میانه (پهلوی) به معنای تیغه کوهی است که محل برآمدن خورشید است. 
ناصر خسرو قبادیانی در اوایل سفرنامه خود می‌نویسد: «میان ری و آمل کوه دماوند است مانند گنبدی که  آن را لواسان گویند» . بنابراین لواسان به هر چه مرتبط باشد باید کوه دماوند هم در آن نقش داشته باشد و با توجه به اینکه در پهنه قصران (معرب کوهسران) که شامل لواسانات و رودبارقصران می‌شود؛ کوه فراوان است و از این همه کوه، در رشته شرقی آن (خاصه کوه دماوند؛ چون مرتفع ترین قله است)، این خاصیت وجود دارد که آفتاب بامدادی برای مردم قصران از آنجا سر بر میزند، بدرستی؛ لواسان همان نام کوه دماوند و کوهستان غربی اطرافش(لواسانات) است ، يعنى جائیکه در هر بامداد در پهنه شمالى رى قديم و تهران كنونى آفتاب از آنجا (یعنی شرق) طلوع میکند.

شهر لواسان را از شمال، کوه‌های ورجین، باغدره، کند و افجه، از سمت باختر کوههای قصران، از سمت شمال خاور و خاور کوههای ایرا، فیل زمین، لواسان بزرگ (اسم روستایی) و جاجرود و از جنوب کوههای تلو، قوچک، زینکوه و ارا کوه در بر می‌گیرند.

بدنهٔ شهر از باختر به خاور را محله‌های لشگرک ، اصطلک ، دکترکشفیان ، باغ سرهنگ قریب ، چناربن ، توک مزرعه ، نوشانی ، باستی ، احمدآباد، شورکاب، جائیج(جاج)، گلندوک، نجارکلاء(شامل سیدپیاز)، قاضی‌آباد،ناران، کلاک، باغ دره، سبو بزرگ ، سبو کوچک و تیمورآباد تشکیل می‌دهند. هر یک از محله‌های نامبرده فوق تا پیش از تاسیس شهرداری لواسان در سال ۱۳۴۹ توسط باغات و مزارع احاطه شده بودند اما با رشد شهرنشینی و مهاجرت و گسترش شهر لواسان که ناگزیر همراه با تخریب باغات و مزارع و تبدیل آنها به ساختمان‌های مسکونی و ویلا بوده؛ به مرور بزرگتر شده و به همدیگر چسبیده، یکپارچه و ادغام گردیده‌اند.


در جنوب شهر لواسان سد لَتیان قرار دارد که در سال ۱۳۴۶ به بهره برداری رسیده‌است.این سد بتونی نقش بسزایی در تامین آب و برق شهر تهران دارد. نام این سد قبل از انقلاب فرحناز بوده‌است. رودخانهٔ جاجرود که از ارتفاعات کوههای شمشک، گرمابدر، ایگل، زایگان و قسمت جنوبی توچال (بخشی از کوههای البرز مرکزی) سرچشمه می‌گیرد آبریز اصلی سد است. رودخانه‌های لوارک (کند)، افجه و لار (برگ جهان) که قبل از احداث سد شاخه‌هایی از رود جاجرود بودند و به جاجرود می‌ریختند با گذر از لواسان، امروزه به خود دریاچهٔ سد میریزند. قبل از احداث سد در مکان امروزی دریاچهٔ سد، روستاهای آبادی وجود داشته که دولت با قیمت خوبی زمین‌های اهالی را در سال ۱۳۴۳ خریداری نمود و اهالی در روستاهای نجارکلا، شورکاب، ناران و کلاک که امروزه در محدودهٔ شهری هستند ساکن شدند. لتیان، گارکلو (گهواره کلو یا زینکوه محله نیز می‌گفتند زیرا در پایکوه زینکوه‌است) و ده سید روستاهای زیر آب رفته هستند.


[[ar:لواسان]]
[[az:لاواسان]]
[[fa:لواسان]]
[[en:Lavasan]]
[[fr:Lavassan]]
[[it:Lavasan]]
[[mzn:لواسون]]
[[tr:Lavasan]]
