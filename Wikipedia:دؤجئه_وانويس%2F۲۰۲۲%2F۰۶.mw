'''[[عطارؤد]]'''

عطارؤد (نماد: [[پرونده:mercury symbol (fixed width).svg|16px|نماد عطارد|alt=☿]]) ايته جه [[خۊري منظۊمه]] سیاره‌ئن ايسه. أ سیاره کمترين فاصله-یأ [[خۊر]] ٚ أمرأ دأره. عطارؤد حۊدۊد ۴۸ کيلۊمتر بر ثانیه سۊرعت أمرأ هر ۸۷,۹۷ رۊج اي وار [[خۊر]] دؤر گرده ؤ تۊندترين سیاره، خۊري منظۊمه سیاره‌ئن ٚ مئن ايسه، هأن وأسي فارسي مئن اۊن-أ ''تير'' دۊخانئده. باستاني رۊم ٚ مئن ''مِرکۊري'' اۊن ٚ نام بۊ کي خۊدایان ٚ پیک ٚ معني-أ دهه ؤ باستاني یۊنان ٚ مئن ني ''هِرمِس'' (Ἑρμῆς)، کي سۊرعت ٚ خۊدا ايسه نام دأشتي.
[[پرونده:Mercury Earth Comparison.png|بندانگشتی|چپ|عطارؤد ٚ أبعاد زيمي ورجه]]
عطارؤد ايته جه چارته سنگي سیاره‌ئن ايسه ؤ خۊري منطۊمه کۊچي‌ترين ؤ دۊرۊني‌ترين سیاره ايسه ؤ [[رۊجا]] مأنستن، [[زيمي]] ؤ [[خۊر]] ٚ گردسن ٚ مدار ٚ دۊرۊن نهأ. عطارؤد قمر نأره ؤ اۊ بخش عطارؤد ٚ جه کي خۊر ٚ مقابل قرار گيره پۊر داغ ؤ اۊ ور ني کي پۊشت جه خۊر قرار گيره پۊر سرد ؤ اۊن ٚ دما بيجيره. عطارؤد خۊ انتقالي مدار-أ ۸۷,۹۷ ته رۊج ٚ مئن اي وار دواره. عطارؤد ٚ نزديکي خۊر ٚ جه باعث به کي أ سیاره [[زيمي]] جه فقط خۊر ٚ فۊشؤن ٚ پسي اؤفؤق ٚ [[خۊرخۊس]] ؤ خۊر ٚ جؤرآمؤن ٚ پسي اؤفؤق ٚ [[خۊرتاو]] ٚ مئن شأ اۊن-أ دئن. أ زمات ٚ مئن عطارؤد ايته پۊر سۊ ستاره-یأ مأنه. عطارؤد ٚ دئن [[رۊجا]] جه ايبچه سخت‌تر ايسه.

عطارؤد هر دۊ واري کي خۊر ٚ دؤر گرده، سۊ وار خۊ محور ٚ دؤر چرخه ؤ اۊن ٚ وضعي حرکت، انتقالي حرکت ٚ نسبت ۳ به ۲ ايسه ؤ شأ گۊتن کي ايته کامل ٚ رۊج عطارؤد ٚ مئن ۱۷۶ ته [[زيمي]] رۊج ٚ أندر طۊل کشه. ولي گرانشي قۊفل کي خۊر ٚ جاذبه أثر ٚ وأسي ايسه، باعث به کي ايته ور جه عطارؤد، خۊر ٚ سمت قۊفل ببه ؤ أن باعث به کي ايته کامل ٚ رۊج عطارؤد ٚ مئن طۊلاني ببه. عطارؤد هر دۊ واري کي خؤر ٚ دؤر گرده اي وار خۊ دؤر چرخه ؤ أگه ايته کس عطارؤد ٚ مئن بئسه هر دۊته عطارؤدي سال ٚ مئن ايته رۊج-أ دينه. 

عطارؤد ٚ سطح [[مانگ]]-أ مأنه ؤ زيمي شيناسي نظر ٚ جه معلۊم کۊنه أ سیاره پۊر زمات بۊ کي فعال نۊبۊ. با أنکي عطارؤد أتمؤسفر نأره ؤ گرما اۊن ٚ مئن گير دنکفه ولي اۊن ٚ رۊجان ٚ سطحي دما باخي [[خۊري منظۊمه]] سیاره‌ئن ٚ جه ويشتره ؤ اۊن ٚ دما ۱۰۰ درجه کلوين (۱۷۳- سانتی‌گراد، ۲۸۰- فارنهایت) جه شو ٚ مئن شرۊع به ؤ تا ۷۰۰ درجه کلوين (۴۲۷ درجه سانتی‌گراد، ۸۰۰ درجه فارنهایت) رۊج ٚ مئن جؤر شه. اۊن ٚ قۊطبي جيگایان دما ني ۱۸۰ درجه کلوين ٚ جير (۹۳- درجه سانتی‌گراد، ۱۳۶ درجه فارنهایت) ايسه.

تا هسأ دۊته فضاپیما اۊسه بۊبؤسته عطارؤد، ''مارينر ۱۰'' ۱۹۷۴ ؤ ۱۹۷۵ سالان ٚ مئن؛ ؤ ''مسنجر''، کي ۲۰۰۴ دۊرۊن اۊسه بۊبؤست ؤ چار سال فضا بئسا ؤ ۴,۰۰۰ وار عطارؤد دؤر بچرخسته ؤ آخرپسي ني ۳۰ آوریل ۲۰۱۵ اۊن ٚ سۊخت تۊمام-أ بؤست ؤ بکفت عطارؤد ٚ مئن. ايته دئه فضاپیما ني ''بپي کؤلؤمبؤ'' نام ٚ أمرأ قرار  ايسه کي ۲۰۲۵ سال ٚ مئن، عطارؤد ٚ مدار-أ وارد ببه. با أنکي عطارؤد ايته کۊچي سیاره ايسه ولي اۊن ٚ مغناطيسي میدان نسبتا قوي ايسه ؤ اۊن ٚ مغناطيسي میدان ٚ شدت زيمي نسبت، اي‌صدؤم ايسه. أ سیاره جرم ٚ نظر ٚ جه نؤهؤمي سیاره خۊري منظۊمه مئن ايسه.'''[[عطارؤد|...دۊمباله]]'''
