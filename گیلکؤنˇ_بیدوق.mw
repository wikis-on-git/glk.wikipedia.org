'''گیلانˇ پرچم''' [[میرزا کوچی خان|میرزا کوچک]]ˇ انقلابˇ یادگاره کی [[گیلانˇ جؤموری]] پرچم بو. أ پرچم قرمز زمینه دره ؤ اونˇ بجؤر سمتˇ چپ، ''کاوه'' بینوشته دره.

گیلکؤن تا ۹۹۹ هجری قمری کی صفوی‌ئن گیلانه فترکسن ؤ اونه به صفوی دؤلت علاوه بودن، ملوک‌الطوایفی اداره بنأبون. همیشک چنته سلسله ؤ خاندان ؤ هرته یک سامؤنˇ مئن حوکومت گود ؤ گاگلف نی یکته پیلˇ زوردار شا همه‌ته کوچˇ حوکومتؤنه برد خو حؤکمˇجیر؛ [[کارکیا|کیایی‌ئن]]ˇ مورسؤن. او زمت هلئه دؤلت-ملت به معنایˇمؤدرن شکل نیته بو کی بیدوق بدأرن.

[[پرونده:Flag_of_Persian_Socialist_Soviet_Republic.svg|left|thumb|[[گیلانˇ جؤموری]] بیدوق]]

قاجاریه زمت، وختی [[میرزا کوچی خان]]، گیلانˇ مئن قیام بوده ؤ [[گیلانˇ جؤموری|گیلانˇ جؤموریه]] بنأبنا، ای جؤموری یکته بیدوق دأشت کی یکته سورخˇ بیدوق بو کی اونˇ دیمه بنویشته نأبو '''کاوه'''.

==گیلکؤن بیدوق==
گیلکؤن، یکته کشور نین یا یکته دؤلت ندأنن کی پرچم ؤ بیدوق بدأرن. اما هر قؤم و ملتی تینه یکته یا چنته نماد خوشئبه بدأره. ای بیدوق (پرچم) نی، اینترنتˇ مئن، یکجور [[میم]] ایسه کی اینترنتˇ گیلک کونوشگرؤن چاگودن. اول بار قرار بو ای بیدوق، ویکیپدیا مئن، گیلک بؤنˇ نماد ؤ برچسب (tag) ببون. اینˇ سو ته رنگ، گیلکؤنˇ سامؤنˇ طبیعتˇ جی هیته ببؤ.

[[پرونده:Gil-flag.png|left|thumb|[[گیلکؤنˇ بیدوق]]]]

ای بیدوق، نأ نژادپرستی جی هنه ؤ نأ سیواخایی جی. یعنی اینترنتˇمئنˇ گیلکؤن کی خوشؤنˇ هویت ؤ ادبیات ؤ زوان ئبه دیل سوجانئنن ؤ کونوش کأدرن، نأ خوشؤنˇ قؤمه باخیˇ مردومˇ جی سر دؤنن ؤ نأ هیچ قؤم و ملتˇ همره دوشمندگری دأنن ؤ نأ خأنن خوشؤن‌ئبه دؤلت چاکونن ؤ ایرانˇ دؤلتˇ جی سیوا ببون. ای بیدوق خالی یکته نماده. هوتؤ کی هر شرکت ؤ نهاد ؤ جریان ؤ تفکر ؤ شأر ؤ اؤستان ؤ ایالت ؤ ولایتی تینه خوشئبه یکته بیدوق بدأره. اینترنتˇ مئن گیلک کونوشگرؤن، خوشؤنه ایرانی دؤنن ؤ ای بیدوق نی خالی ایشؤنˇ قؤمی هویتˇ نماد ؤ نشانه ایسه.
[[رده:حىاتي وانويسؤن]]
