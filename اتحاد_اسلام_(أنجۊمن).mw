'''اتحاد اسلام''' ٚ أصل ٚ ویر' [[سید جمال الدین اسدآبادي]] مطرح بۊده بۊ ؤ اي ویر' [[سلطان عبدالحمید عثماني]] ترويج گۊد. ابراهیم فخرایي گۊنه یپاره مجلس ٚ وکیلؤن (محسن اسکندري ؤ سید حسن مدرس ٚ مۊرسؤن) اي جرگه مئن ايسأبۊن.

اي انجۊمن کي بأزين بۊبؤ '''کؤميته'''، [[جنگل ٚ انقلاب]] ٚ مئن پيله نقش دأشت.

== جنگل ٚ جۊمبش ٚ مئن ==
[[جنگلˇ انقلاب|جنگل ٚ جۊمبش]] ٚ مئن، یک زمت ايشؤن ٚ سیاسي چاگۊدار [[اتحاد اسلام (أنجۊمن)|اتحاد اسلام]] بۊ ؤ اۊ جۊمبش ٚ مئن یکته نیمه رسمي دؤلت دأشتن که این ٚ أصل ٚ قسمت اين ٚ نظامي سازمان بۊ که ؤ يکته نشريه ني دأشتن کي [[جنگلˇ رۊزنامه|جنگل]] نؤم دأشت. یعني دئه أولي مرحله مۊرسؤن نبۊ که رهبري یک نفر ٚ دس دبۊن ؤ اي دفأره جۊمبش رسما يک جرگه ريش سيفيدؤن ٚ دس ٚ جیر جمعي فرمؤندهي بنأبۊ کي اي جرگه [[اتحاد اسلام (أنجۊمن)|اتحاد اسلام]] بۊ. [[فرانسه]] کؤنسۊل اي جرگه' '''سنا''' دۊخؤند. [[ابراهیم فخرایي]] (میرزا مؤنشي) سنا مئن ٚ ۲۷ نفر ٚ نؤم' ليست کؤنه. شیراز ٚ مئن ٚ [[آلمان]] ٚ کؤنسۊل ۱۹۱۸ ژۊأن (۱۲۹۷ تیر) نیویسنه کي [[اتحاد اسلام (أنجۊمن)|اتحاد ٚ اسلام ٚ کؤمیته]] ۸ تا ۱۰ نفرن کي کۊجي خؤن ٚ همرأ [[جنگلˇ انقلاب|جنگل ٚ جۊمبش]]' رهبري کؤنن. کؤميته اصلي آدمؤن' ايتؤ گۊنه: [[حاج احمد کسمایي]]، مالي کارکیا، کي [[کسما]] نیشت، [[احسان الله خان دۊستدار|احسان]] کي [[رشت]] ٚ مئن ايشؤن ٚ نماينده بۊ ؤ دايم تلفؤني میرزا همرأ درتماس بۊ؛<ref name=":0">خسرو شاکری. میلاد زخم؛ جنبش جنگل و جمهوری شوروی سوسیالیستی ایران. اختران. تهران. ۱۳۸۶. ص۱۰۲ و ۱۰۳.</ref> البته [[احسان الله خان دۊستدار|احسان الله خان]] خۊش ٚ خاطرات ٚ مئن بنويشته دأنه کي اين ٚ مقر [[أنزلي]] بۊ؛ [[ميرزا کۊچي خان|کۊجي خؤن]] ؤ اين ٚ برأرزه داودزاده کي [[فؤمن]] ايسأبۊن.<ref>AA, Abt. A., Akt. Deutschland, Bd. 3 no. 135/21, June 1918. Ehsan lists another group of people (ibid., p. 659).</ref>

وختي حلئه گیلان ٚ مئن اي انجۊمن قؤدرت ندأشت، اين ٚ مرکزي کؤميته أعضا ايشؤن بؤن: [[ميرزا کۊچي خان|میرزا کۊجي خؤن]]، [[حاج احمد کسمایي]]، [[سید آقایي]]، [[ابراهیم حشمت|دؤکتؤر حشمت]]، [[شیخ علي علم الهدا]]. ولي سید آقایي هۊ اول سال جۊمبش' رها بۊده. دؤکتؤر حشمت [[لاجؤن|لایجؤن]] ٚ مئن خۊدش' تسکأگۊده، شیخ علي م ويشتري سفر شۊ. هين وأسي عملا میرزا ؤ حاج احمد مرکزي کؤميته' پيش بردن. میرزا نظامي کارکيا ؤ حاج احمد مالي کارکيا.

[[رۊسيه انقلاب]] ٚ پسي، وختي [[گيلان|گیلان]] ٚ مئن [[رۊسیه|رۊسيه]] سربازؤن ٚ اجرایي کؤمیته'ن ؤ انقلابي جنگ ٚ کؤمیته'ن بناگۊدن چینأگیتن ؤ [[جنگلئن|جنگليئن]] ٚ همأ تماس گیتن، [[اتحاد اسلام (أنجۊمن)|اتحاد ٚ اسلام]] ؤ جنگليئن ٚ زۊرم ويشترأبؤ ؤ یکته تازه مرکزي کؤميته چأگۊدن ؤ یپاره پيله آخۊندؤن' دعوت بۊدن که بأن اي کؤميته مئن. [[سید عبدالوهاب (صالح)]] ؤ [[میر منصور (هدا)]] ؤ [[حاجي سید محمد (روحانی)]] ؤ [[شیخ علي (علم الهدا)]] مۊرسؤن کي سومي ؤ چارؤمي پيله زميندار بؤن. اي آخۊندؤن کمتر پيش أمأ کي جۊمبش ٚ مقر بئسن ؤ ويشتر اعتبار ٚ وأسي دؤجين بۊبؤبۊن. خالي عبدالوهاب صالح بۊ که سازمان ٚ سر کؤنتؤرؤل دأشت.<ref name=":0" />

==سربس==
