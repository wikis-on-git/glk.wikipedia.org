[[پرونده:Oda Nobunaga Portrait Sanpoji Temple c1582-1586.jpg|بندانگشتی|چپ|250px| اودا نوبوناگا ديم،  جيوانی نيكولا ۱۵۸۳-۱۵۹۰ بكشه.]]

[[اؤدا نؤبوناگا]] (織田 信長) ايتا`پيله چكنه [[سنگوكو دوره]] مئن بو و بِتنسته  شوگون بيبه و اواخر  شانزدهمی قرنˇ مئن ژاپون ˇ ایجاناییه (اتحاده) سراگیته تا وختی كی ميجی زمت (۱۸۶۸ م) فرسه. نؤبوناگا ايتا كودتا دورون ، ۱۵۸۲ مئن كوشته بوبوسته. اونه بوكوشته كس [[آكيچی ميتسوهيده]] نوبوناگا دوده (سردار) بو. نؤبوناگا جانشين ، [[تويوتومی هيديوشی]] كی اونه پيله دوده بو و بِتنسته خائنان ˇ بوكوشه. و  [[آكيچی ميتسوهيده]] و اونه رستران ، [[یامازاکی جنگ]] دورون دشكن و اوشانه خون ˇفوگوده.

==زندگی نامه== 
اؤدا نؤبوناگا ۲۳ ژوين سال ۱۵۳۴ بيچه‌ببؤ. كوچی زاک كی بو اونه دوخاديد '''كيپوشی''' (吉法師). [[اودا نبوهيده]] دومی رئک بو. نوبوناگا خو جغلگی و تنگوله دورانˇ مئن شيته كاران زياد داشتی و اونه نام بنأيد اؤواری نو اؤتسوكه (尾張の大うつけ، اؤواری شانته). او [[تانئگاشيما توفنگ|تانئگاشيما توفنگه]] (ايجور [[چخماخی توفنگ]]) پور علاقه داشتی و اَ كارˇ واستی شناخته بوبوسته. نوبوناگا ديگر (رعیت) جوانانˇ مانستن رفتار گودی و خو خانواده جاجيگایه هيچ نانستی و توجه نوگودی. 
نوبوناگا خوره گوفتی كی [[ناگويا قلا]] مئن به‌دونيا بامو، اَ موضوع ره بايد واموجئن ولی برخی بوگفتيد اُواری حومه بدنيا بامو.

== اواری اوستانه متحد گودن==
۱۵۵۱ مين، [[ اودا نبوهيده]] ناگاه ميره، و اونه مراسم مئن نوبوناگا توره كاران كرا گودی اَتويی كه بوخور جای ، محراب دورون تاوَده. اودا پيله كسان و [[خلابران]] بدئيد نوبوناگا ايتا تور و شيته ريكه اونه كوچی برارَ امره نوبويوكی،كه اونه خرم تر دَنستيد روی باورديد. [[هيراته ماساهيده]] نوبوناگا معلم اونه رفتار واسی عارناموس داشتی [[سپوكو]] كونه (خوره كوشه). اَ كار، نبوناگا رو پيله اثر بوگوده و اونه واستی ايتا بوقا  ماهيده ره چكونه.
نوبوناگا در واقع جانشين نبوهيده بو. ولی [[اودا كوگا]] هش پركه بوسته بو.
نوبويوكی ايتا جنگ راه تاوده و [[شيباتا كاتسويی]] و [[هاياشی هيده سادا]] اونه ياور بيد ولی هر سه شورشي نوبوناگا جه [[جنگ اينو]] مئن شكست خوريد. ولی [[تسو چيدا گوزِن]] كه نوبوناگا و نوبويوكی مار بوستی پادرميانی كونه و اوشانه مرگ جه جيويزانه. ايتا سال دواره كه دوباره نوبويوكی خواستی نوبوناگا امره كله گيره كه ايدفه [[شيباتا كاتسويی]] نوبوناگا ره خبر رسانه و اونه آگاه كونه. او خوره به ناخوشی زنه و نبويوكی كه اونه ورجا اَمونده بو [[قلا كيوسو]] مئن اونه (نبويوكی) گيريد و كوشيد.
سال ۱۵۵۹ نوبوناگا همه خو رقيبانَ  [[اوستان اواری]] مئن ديمه بنا بو. 

[[پرونده:Azuchimomoyama-japan.png|بندانگشتی|ژاپون سنگوكو دوره مئن- اوستان اواری كاس رنگ -  نوبوناگا صارا خاكی رنگ ايسه]]

== اكهازاما جنگ ==
سال ۱۵۶۰ مئن، [[ايماگاوا يوشيموتو]] ۲۵ هيزار حشر و مايه دار  خوره جَما گوده، و خو پيشروی [[كيوتو]] سمت آغازَ گوده. و بهانه باورده كه [[آشيكاگا شگون]] سُستی  واستی،  اوشانه ياوَر بِبه. [[ماتسودايرا كوگا]] كه [[اوستان ميكاوا]] مئن رستر بيد ، يوشيموتو امره همراهی بوگوديد. اوشانه جولو، [[اودا كوگا]] ۳.۰۰۰ سرباز داشتی، و اَ نيرو هم موختلف قلائن مئن، كرا پاسدانديبيد. اَ شرايط مئن، نوبوناگا بوگوفته ناجه داره كه آتسوموری رقصَ، [[ناگويا قَلا]] مئن برگزار بِبه. قبل جه كه خو خلابران و رسترانِ  امره دوعا بوكونيد. چون دو سپاه نابرابر بيد ، [[شيباتا كاتسويی]] هچين گوفتندبو نوبوناگا ره، كه فوتورك زئنَ بنه ديمه.
جاسوسانی كه نوبوناگا اوسی بوگوده بو اونه خبر باورديد كه ايماگاوا ايتا باريكه تنگه مئن خو كله بستَ چَگوده و نوبوناگا ره بهترين فرصت بو كه فوتورك زنه. و جاسوسان، نوبوناگا ره بوگوفتيده كه ايماگاوا [[ حشر و مايه دار]] گوذشته پيروزين واستی جشن بيگيفته بيد و يوشيموتو اَ جشن مئن بيده بوبوسته. نبوناگا خو حشر و مايه دار امره بوشو ايماگاوا كله بستَ ورجا. و جه دور،  خو كله بستَ چاگوده و هَتويی كلوش امره، گيشه ئن چاگوديد و اوشانه تن ليباس دوگوديد و پيله بيدوقانَ جور بداشتيد تا نيشان بديد كه ايتا پيله حشر و مايه دار ايسيد. اودا سربازان توند و چسب، گومار دامون مئن، ايماگاوا كله بستَ دور بزئيد و اوشانه پوشت سر بئسائيد. اَ زمان مئن كه زواله بو ناگاه گورخانه و وارش گيره.
نوبوناگا خو سربازانَ آماده كونه و وختی وارش تومانه بو اودا سربازان، ايماگاوا كله بستَ يوكو فوتوركيد و يوشيموتو خو سربازان امره شكست خوره . و بيده دو تا [[سامورايی]] اونه  كرا   فوتوركيد. اولی خو پيشدار امره كه يوشيموتو خو شمشير امره اونه واگردانه ولی دومی خو شمشير امره يوشيموتو سرِ واوينه.
هتويی [[ايماگاوا كوگا]] فوگورده و [[ماتسودايرا كوگا]] ورجا ده پيله تری نشتيد.
۱۵۶۱ مئن، اودا نوبوناگا و ماتسودايرا موتوياسو ( كه بعد اونه توكوگاوا اياسو دوخاديد) همديگر امره ياور بوبوستيد. چند دهه اَ دو كوگا همديگر امره خونی دوشمن بيد. و همديگر امره بجنگسته بيد. ولی ايباره اوشان همديگر امره موتحد بوبوستيد.


==شوگون بوستن==
اوستان مينو مئن، [[سايتو يوشيتاتسو]] ناگاه ناخوشی سر ميره و اونه ريك [[سايتو تاتسو اوكی]]  اونه جانشين بوبوسته. تاتسو اوكی كه تنگوله بو و تجربه ناشتی. خو پئر و پيله پئر نَمانستی، و مسائل حكومت و حشر و مايه دار مئن، پور اطلاع ناشتی. نوبوناگا اَ وضعيتَ بهره بِبَرده و خو حشر و مايه دارَ، '''كوماكی قلا''' مئن خو كله بستَ چاگوده و خو فوتوركَ [[ اوستان مينو]] مئن سرا گيفته. نوبوناگا، سايتو خلابران و پيله كسانَ گب زنه كه خوشانه توره چكنه وِلا كونيد و اونه دوده بِبيد. نوبوناگا بِتَنسته ‍‍‍‍[[سايتو كوگا]] يه بوبوخوسته چاكونه. و بازون خو پيله فوتوركَ ۱۵۶۷ مئن سَرا گيره. و بِتَنسته [[ايناباياما  قلا]] تصرف بوكونه و تاتسواوكی كوچمال بدا.

ايتا جه پيله ترين نوبوناگا دوشمنان، [[تاكدا شينگن]] بو. و شوگون اونه جه بخواسته كه اونه ياور بيبه، نوبوناگا جولو و شينگن ۱۵۷۲ مئن، اياسو صارای  كه نوبوناگا متحد بو  فوتوركَسته. و اوشان كار توشكه بوخورد. اياسو واستی، نوبوناگا خرم ياور نوبوسته. اياسو ۱۵۷۳ مئن [[جنگ ميكاتاگاهارا]] مئن شينگن جولو دشكن بوخورده ولي شؤ مئن شينگن حشر و مايه دار  فوتورك زئی تا شينگن موتقاعد بوكونه كه ايتا پيله فوتورك اونه سر زنه.  ايپچه دواره، ناگاه شينگن ناخوشی سر  ميره. و تاكدا حشر و مايه دار واگرده. اَ ايتفاق نوبوناگاه ره پور  ياور بوبوسته. وختی شينگن بمرده اون تَنستی خو تمركز فقط يوشياكی سر بنه كه نوبوناگاه امره دوشمن بوبوسته بو. نوبوناگا بِتَنسته يوشياكی دشكن و كوچمال بدا و اونه حشر و مايه دار دورسانه. 
وختي نوبوناگا خو فوتورك به [[آساكورا كوگا]] آغازا گوده. [[آسای ناگاماسا]] ، نوبوناگا خواخور امره ازدواج بوگوده بو. ولی خو ايتحاد، نوبوناگا امره دشكنه و [[آساكورا كوگا]] ره كه پور زمات بو كه اوشان مئن خوشی بو خو دوستی ادامه بدا و نوبوناگا امره دوشمن بوبوسته.
اوشان ايله جار بوگوديد [[ايكو]] شورشيان امره، نوبوناگا جولو بجنگستيد و پور كسانی جه نوبوناگا رستران بوكوشتيد. ولی نوبوناگا، اياسو ياوری امره بِتَنستيد [[جنگ اَنگاوا]] مئن '''آساكورا''' و '''آسای''' حشر و مايه دار دشكن و اوشانه دورسانيد.

هتويی  نوبوناگا ۱۵۷۳ مئن بِتَنسته [[آساكورا كوگا]] و [[آسای كوگا]] فوگوردانه و [[آسای ناگاماسا]] ،  نوبوناگا خواخور اونه ورجا اوسی بوگوده و بعد خوره كوشه.
نوبوناگا تنها تهديدی كه بوستی جه [[تاكدا كوگا]] ورجا بو كه اوشانه تازه چكنه كاتسوری خو پئر  (شينگن) جا سر بِنيشته.
پيله [[جنگ ناگاشينو]] مئن، نوبوناگا و اياسو حشر و مايه دار بِتَنستيد [[شمخال توفنگ]] كومك امره پيروز بِبيد و اَ استراتژی امره [[تاكدا كوگا]] فوگوردسته. نبوناگا اَ جنگ مئن [[قاقل تره]] و چپر چاگوده و اودا رستران سه تا رچ مئن بئساييد. و هر بار كه تير تاواده ايد خوشانه جای عوضا گوديد پوشت سری امره. و خوشانه توفنگ هنده پورا گوديد. اوشانه گلوله تاكدا [[سواره حشر و مايه دار]] زره دورسانه و تاكدا رستران كوشتی.  

وختی شينگن بِمرده، هتويی گوفتيد كه بعد جه شينگن، پيله رقيب نوبوناگا واستی [[ژاپون]] مئن [[يوسوگی كنشين]] ايسه. كنشين وختی بِتَنسته خو همسادان دشكن بده، نوبوناگا امره كله گيفته و همديگر امره بجنگيستيد [[جنگ تِدوريگاوا]] مئن و كنشين بِتَنسته پيله پيروزی بدس باوره. و بعد جه كنشين رستران خوشانه آمادا گوديد كه [[كيوتو]] تصرف بوكونيد. و نوبوناگا كه دشكن بوخورده بو [[اوستا اتچو]] بوشو و اويه فگيفته. كنشين كه كيوتو ورجا دوارستن دبو ناگاه خونريزی مغزی سر ناخوش به و ميره. [[يوسوگی كوگا]] اونه جانشين سر اويرا بوستيد و نوبوناگا خوره آمادا گوده كه اوشانه فوتورك زنه.

[[پرونده:20120310-KoyaOdaNobunagaNoHaka.jpg|بندانگشتی|اودا نوبوناگا آستانه]]

== نوبوناگا، هيديوشی و اياسو==
[[تويوتومی هيديوشی]] ژاپونَ ۱۵۹۰ مئن متحدَ گوده، توگوگاوا اياسو ۱۶۰۳ مئن [[ توگوگاوا شگون سَلاری ]]  خو واستی چاكوده، اونم نوبوناگا اَمره بو، اَ دو نفر بتَنستيد نوبوناگا گوذشته دستاوردَ اَمره [[ژاپون]] متحدَ كونيد.
اَتويي بوگوفتيد: نوبوناگا آردِ برنج فگيفته، هيديوشی اونه خمير چَگوده، و آخر سر اياسو نيشينه و اونه فَوَره.

==نوبوناگا سياسَتَن==
جَنگِستَن مئن، نوبوناگا كله گيفتن راهَ، [[ژاپون]] مئن واگردان بوگوده، او بكارَ گيفته [[درازِ پيشدار]] و [[چخماخی توفنگ]] ، قَلا و كله بستان مئن، كه چاگوده بوسته بو پيله جنگان او دوره واستی. چخماخی توفنگانَ، پرتغاليئن [[ژاپون]] مئن باورديد. و جا بيگيفته حشر و مايه دار مئن. وختی دو تا [[چخماخی توفنگ]] كارخانه شهر ساكای و [[اوستان اُمی]] مئن فتحَ بوسته، نوبوناگا ره نسبت به خو دوشمنان قدرت پورتر فَدا.

[[پرونده:Nobunagas ambition gen.jpg|بندانگشتی|نوبوناگا پيله واز- ويديويی  بازی]]

== عامه فرهنگ مئن==
نوبوناگا ويشتر داستانان مئن به چوم اَيه و هتويی كارتون و [[ويديو بازيه‌ٰن]] و سينمايی فيلمانه مئن كرا نقش بازی بوگوده. هر چی كه اونه نشان ده ويشتر ايتا ازازيل و بيجه مرداك ايسه. ولی برخی بيد كه اونه خوجيرتر نشان بدئيد. [[كاگِموشا]] مَنِستن، ايتا فيلم ايسه كه [[آكيرا كورو ساوا]] اونه چَگوده.
دِ پور [[ويديو بازيه‌ٰن]]  ايسه كه نوبوناگا زندگی جه رو چگوده بوستيد:
 
(نوبوناگا پيله واز: آهنی سه گوش )  Nobunaga's Ambition: Iron Triangle

(شگون ۲ )                    Shogun: Total War ، Total War: Shogun 2

(گومار تخت)                                        Throne of Darkness

==گود== 
*پئر :   [[ اودا نبوهيده]]
*مار :   [[تسو چيدا گوزِن]]
*بيچه‌ببؤ ۲۳ ژوين ۱۵۳۴
[[ناگويا قَلا]] مئن، [[اواری اوستان ]]
*بمرده   ۲۱ ژوين  ۱۵۸۲ 
هُننوجی، [[كيوتو]] مئن

*زاكان
[[اودا نوبوتادا ]] -
[[اودا نوبوكاتسو ]] -
[[اودا نوبوتاكا ]] -
‍‍[[هاشيبا هيدكاتسو]]-
[[اودا كاتسوناگا]]



==جير بِنيويشته==
اينگليسی ويكيپديا ايله جار بوگوده‌ٰن

[[رده:تارئخ]]
[[رده:ژاپون تارئخ]]
